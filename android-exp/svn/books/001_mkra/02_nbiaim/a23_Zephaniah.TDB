   {א} דבר יהוה אשר היה אל צפניה בן כושי בן גדליה בן אמריה בן חזקיה בימי יאשיהו בן אמון מלך יהודה  {ב} אסף אסף כל מעל פני האדמה נאם יהוה  {ג} אסף אדם ובהמה אסף עוף השמים ודגי הים והמכשלות את הרשעים והכרתי את האדם מעל פני האדמה נאם יהוה  {ד} ונטיתי ידי על יהודה ועל כל יושבי ירושלם והכרתי מן המקום הזה את שאר הבעל את שם הכמרים עם הכהנים  {ה} ואת המשתחוים על הגגות לצבא השמים ואת המשתחוים הנשבעים ליהוה והנשבעים במלכם  {ו} ואת הנסוגים מאחרי יהוה ואשר לא בקשו את יהוה ולא דרשהו  {ז} הס מפני אדני יהוה כי קרוב יום יהוה כי הכין יהוה זבח הקדיש קראיו  {ח} והיה ביום זבח יהוה ופקדתי על השרים ועל בני המלך ועל כל הלבשים מלבוש נכרי  {ט} ופקדתי על כל הדולג על המפתן ביום ההוא הממלאים בית אדניהם חמס ומרמה  {י} והיה ביום ההוא נאם יהוה קול צעקה משער הדגים ויללה מן המשנה ושבר גדול מהגבעות  {יא} הילילו ישבי המכתש כי נדמה כל עם כנען נכרתו כל נטילי כסף  {יב} והיה בעת ההיא אחפש את ירושלם בנרות ופקדתי על האנשים הקפאים על שמריהם האמרים בלבבם לא ייטיב יהוה ולא ירע  {יג} והיה חילם למשסה ובתיהם לשממה ובנו בתים ולא ישבו ונטעו כרמים ולא ישתו את יינם  {יד} קרוב יום יהוה הגדול קרוב ומהר מאד קול יום יהוה מר צרח שם גבור  {טו} יום עברה היום ההוא יום צרה ומצוקה יום שאה ומשואה יום חשך ואפלה יום ענן וערפל  {טז} יום שופר ותרועה על הערים הבצרות ועל הפנות הגבהות  {יז} והצרתי לאדם והלכו כעורים כי ליהוה חטאו ושפך דמם כעפר ולחמם כגללים  {יח} גם כספם גם זהבם לא יוכל להצילם ביום עברת יהוה ובאש קנאתו תאכל כל הארץ כי כלה אך נבהלה יעשה את כל ישבי הארץ  {א} התקוששו וקושו הגוי לא נכסף  {ב} בטרם לדת חק כמץ עבר יום בטרם לא יבוא עליכם חרון אף יהוה בטרם לא יבוא עליכם יום אף יהוה  {ג} בקשו את יהוה כל ענוי הארץ אשר משפטו פעלו בקשו צדק בקשו ענוה אולי תסתרו ביום אף יהוה  {ד} כי עזה עזובה תהיה ואשקלון לשממה אשדוד בצהרים יגרשוה ועקרון תעקר  {ה} הוי ישבי חבל הים גוי כרתים דבר יהוה עליכם כנען ארץ פלשתים והאבדתיך מאין יושב  {ו} והיתה חבל הים נות כרת רעים וגדרות צאן  {ז} והיה חבל לשארית בית יהודה עליהם ירעון בבתי אשקלון בערב ירבצון כי יפקדם יהוה אלהיהם ושב (שבותם) שביתם  {ח} שמעתי חרפת מואב וגדופי בני עמון אשר חרפו את עמי ויגדילו על גבולם  {ט} לכן חי אני נאם יהוה צבאות אלהי ישראל כי מואב כסדם תהיה ובני עמון כעמרה ממשק חרול ומכרה מלח ושממה עד עולם שארית עמי יבזום ויתר (גוי) גויי ינחלום  {י} זאת להם תחת גאונם כי חרפו ויגדלו על עם יהוה צבאות  {יא} נורא יהוה עליהם כי רזה את כל אלהי הארץ וישתחוו לו איש ממקומו כל איי הגוים  {יב} גם אתם כושים חללי חרבי המה  {יג} ויט ידו על צפון ויאבד את אשור וישם את נינוה לשממה ציה כמדבר  {יד} ורבצו בתוכה עדרים כל חיתו גוי גם קאת גם קפד בכפתריה ילינו קול ישורר בחלון חרב בסף כי ארזה ערה  {טו} זאת העיר העליזה היושבת לבטח האמרה בלבבה אני ואפסי עוד איך היתה לשמה מרבץ לחיה כל עובר עליה ישרק יניע ידו  {א} הוי מראה ונגאלה העיר היונה  {ב} לא שמעה בקול לא לקחה מוסר ביהוה לא בטחה אל אלהיה לא קרבה  {ג} שריה בקרבה אריות שאגים שפטיה זאבי ערב לא גרמו לבקר  {ד} נביאיה פחזים אנשי בגדות כהניה חללו קדש חמסו תורה  {ה} יהוה צדיק בקרבה לא יעשה עולה בבקר בבקר משפטו יתן לאור לא נעדר ולא יודע עול בשת  {ו} הכרתי גוים נשמו פנותם החרבתי חוצותם מבלי עובר נצדו עריהם מבלי איש מאין יושב  {ז} אמרתי אך תיראי אותי תקחי מוסר ולא יכרת מעונה כל אשר פקדתי עליה אכן השכימו השחיתו כל עלילותם  {ח} לכן חכו לי נאם יהוה ליום קומי לעד כי משפטי לאסף גוים לקבצי ממלכות לשפך עליהם זעמי כל חרון אפי כי באש קנאתי תאכל כל הארץ  {ט} כי אז אהפך אל עמים שפה ברורה לקרא כלם בשם יהוה לעבדו שכם אחד  {י} מעבר לנהרי כוש עתרי בת פוצי יובלון מנחתי  {יא} ביום ההוא לא תבושי מכל עלילתיך אשר פשעת בי כי אז אסיר מקרבך עליזי גאותך ולא תוספי לגבהה עוד בהר קדשי  {יב} והשארתי בקרבך עם עני ודל וחסו בשם יהוה  {יג} שארית ישראל לא יעשו עולה ולא ידברו כזב ולא ימצא בפיהם לשון תרמית כי המה ירעו ורבצו ואין מחריד  {יד} רני בת ציון הריעו ישראל שמחי ועלזי בכל לב בת ירושלם  {טו} הסיר יהוה משפטיך פנה איבך מלך ישראל יהוה בקרבך לא תיראי רע עוד  {טז} ביום ההוא יאמר לירושלם אל תיראי ציון אל ירפו ידיך  {יז} יהוה אלהיך בקרבך גבור יושיע ישיש עליך בשמחה יחריש באהבתו יגיל עליך ברנה  {יח} נוגי ממועד אספתי ממך היו משאת עליה חרפה  {יט} הנני עשה את כל מעניך בעת ההיא והושעתי את הצלעה והנדחה אקבץ ושמתים לתהלה ולשם בכל הארץ בשתם  {כ} בעת ההיא אביא אתכם ובעת קבצי אתכם כי אתן אתכם לשם ולתהלה בכל עמי הארץ בשובי את שבותיכם לעיניכם אמר יהוה  