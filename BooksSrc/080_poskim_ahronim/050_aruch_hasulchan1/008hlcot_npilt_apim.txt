$ ערוך השולחן - אורח חיים - הלכות נפילת אפים
הרב יחיאל מיכל הלוי אפשטין


~ סימן קלא - דין נפילת אפים

!  א
ולאחר שיסיים שליח ציבור חזרת התפילה – נופלים על פניהם ומתחננים.

וענין נפילת אפים הוא כדי שיסדר התפילה בשלושה סדרים: תחילה תפילה דמיושב והיינו עד שמונה עשרה, ואחר כך תפילה דמעומד, ואחר כך נפילת אפים, כמו שעשה משה רבינו דכתיב: ''ואשב בהר''; וכתיב: ''ואנכי עמדתי בהר... ואתנפל לפני ה''' <small><small>(טור)</small></small>.

ולכן אומרים אחר כך ''ואנחנו לא נדע מה נעשה'', כלומר: התפללנו בכל אופן היכולת, ויותר מזה לא נדע מה נעשה, ורק עליך עינינו <small><small>(כן משמע בטור, עיין שם)</small></small>.

!  ב
כתב הטור בשם רב נטרונאי גאון: נפילת אפים רשות היא ולא חובה, עיין שם. ולכן בנקל מבטלין אותה מפני כמה דברים כמו שיתבאר.

ונראה לי דעכשיו שכל ישראל נהגו בזה – שווינהו עלייהו כחובה, אם מעט ואם הרבה. וגם מצינו בגמרא דעם כי היא רשות, מכל מקום עניינה גדול מאוד. ומן השמים ממהרים לענות על נפילת אפים, דאמרינן בסוף פרק ''הזהב'' בענין תנורו של עכנאי שרבי אליעזר היה לו קפידא על רבן גמליאל הנשיא, ואשתו של רבי אליעזר היתה אחותו של רבן גמליאל. ולא הניחתו בכל יום ליפול על אפיו. ופעם אחת לא השגיחה, ונפל על פניו, ומיד נענש רבן גמליאל, עיין שם. הרי מפורש דאין זה חובה, דאילו היתה חובה לא היה ציית לה. וגם מפורש דכוחה גדול, דתיכף ומיד נתקבלה תפילתו.

!  ג
וכתב רבינו הבית יוסף:

אין לדבר בין תפילה לנפילת אפים.
עד כאן לשונו. ודקדקו בזה, דהא בסימן נ''א מפורש דרק עד אחר שמונה עשרה אסור לדבר, עיין שם. ותרצו דדווקא להפסיק ולעסוק בענין אחר אסור, אבל שיחה בעלמא – לית לן בה <small><small>(מגן אברהם סעיף קטן א')</small></small>. וכמה מהדוחק הוא זה.

אמנם כוונתו כן הוא: דאין הכוונה לגדר איסור, דאיך שייך איסור כיון שהוא רק רשות? אמנם רבינו הבית יוסף הולך לשיטתו בספרו הגדול, שכתב בשם הרשב''א דאי שייך שאשתו של רבי אליעזר לא היתה מניחתו ליפול אלא שהיתה נכנסת עמו בדברים, ואז לא היה מועיל נפילת אפים שלו לפעול.

<small><small>(עיין בית יוסף, וט''ז סעיף קטן א'. ודלא כפירוש הריב''ש שהביא המגן אברהם שם, שהיה שוכח מליפול, עיין שם.)</small></small>

וזהו שאומר רבינו הבית יוסף: ''אין לדבר...'', כלומר: דאם ידבר לא יגיע לו תועלת התפילה מנפילת אפים.

!  ד
עיקר נפילת אפים הוא בפישוט ידים ורגלים בפנים שטוחות על הארץ, כדרך שאנו עושין ביום הכיפורים. וזה לשון הרמב''ם סוף פרק חמישי מתפילה:

השתחויה כיצד? ...יושב לארץ, ונופל על פניו ארצה, ומתחנן בכל התחנונים שירצה. ''כריעה'' האמורה בכל מקום על ברכים, ''קידה'' על אפים, ''השתחויה'' זה פישוט ידים ורגלים עד שנמצא מוטל על פניו ארצה. וכשהוא עושה נפילת פנים אחר תפילה, יש מי שהוא עושה קידה, ויש מי שהוא עושה השתחויה.
ואסור לעשות השתחויה על אבנים אלא בבית המקדש. ואין אדם חשוב רשאי ליפול על פניו אלא אם כן הוא יודע בעצמו שהוא צדיק כיהושע. אבל מטה פניו מעט ואינו כובש אותו בקרקע...
עד כאן לשונו. והטעם שאינו רשאי ליפול על פניו אלא אם כן הוא צדיק כיהושע, מפירוש רש''י <small><small>(מגילה כב א)</small></small> מתבאר כדי שלא יתבזה אם לא יהיה נענה תיכף. וכן מבואר מהרי''ף והרמב''ם. וכן משמע מירושלמי בפרק שני דתענית, שאומר דדווקא בציבור אין לו לעשות כן, אבל ביחידות מותר, עיין שם.

ולטעם זה אתי שפיר דביחיד ליכא חשש זה, שאין הכל יודעין. וזהו הטעם שאמרו שם בגמרא, דאביי ורבא כדנפלו על אפייהו אצלו אצלויי. כלומר: הטו על צדיהן מעט כמו שהמנהג אצלינו, ולא נפלו על הקרקע. ולפי זה אנחנו בוודאי איננו כדאים ליפול בפנינו על הקרקע. וכן המנהג הפשוט.

!  ה
ולכן הרמב''ם הרמב''ם בפרק תשיעי בסדר התפילה כתב בדין ה דאחר שישלים כל התפילה ישב ויפול על פניו, ויטה מעט הוא וכל הציבור, ויתחנן והוא נופל, ויושב ויגביה ראשו הוא ושאר העם, ומתחנן מעט בקול רם מיושב. עד כאן לשונו.

כלומר: שאחר התחנון אומרים דבר מה, כמו אצלינו ''שומר ישראל'' או ''ואנחנו לא נדע''. ומבואר מדבריו דתחנון הוא רק מיושב. ואפילו שליח הציבור, כמו שכתב: והוא נופל ויושב. ואין כן המנהג אצלינו, דשליח הציבור מטה על צדו מעומד אצל העמוד.

וכן כתב רבינו הבית יוסף בסעיף ב: נפילת אפים מיושב ולא מעומד. עד כאן לשונו. וביאר בספרו הגדול שעל פי הקבלה הוא לעיכובא. ולכן אפילו סיים תפילתו עתה, ועומד במקום שכלו הפסיעות – לא יפול שם מעומד אלא ישב שם. ואם שם אי אפשר לישב – ממתין כדי הילוך ארבע אמות, וחוזר למקומו ויושב <small><small>(מגן אברהם סעיף קטן ה')</small></small>. אבל הריב''ש והמהרי''ל כתבו שאין קפידא, ויכול ליפול מעומד <small><small>(שם)</small></small>.

ואנחנו אף שתופסים כדעה ראשונה, מכל מקום כמה פעמים אירע לנו שאי אפשר לישב, כגון שחברו עומד בתפילה בתוך ארבע אמותיו, ואסור לישב מדינא דגמרא כמבואר בסימן ק''ה. וחלילה לעבור דינא דגמרא מפני זה, ואז נופלין מעומד.

<small><small>(והרא''ש והטור כתבו דהך דאביי ורבא מצלו אצלויי – אינו מטעם שאדם חשוב אינו רשאי..., אלא משום דאף על גב דמן התורה ליכא איסור בפנילה על רצפת אבנים רק בפישוט ידים ורגלים, מכל מקום מדרבנן אסור גם בסתם נפילה על רצפת אבנים, עיין שם. ולפי זה גם בביתו אסור. וצריך לומר לשיטתם דהירושלמי שהתיר – הוא שלא ברצפת אבנים.)</small></small>

!  ו
על איזה יד נופלים? כתב טור בשם גאון דאדם חשוב צריך ליפול בצד שמאל. והטעם כתבו שכן היו מרביצין התמיד כששוחטים אותו על שמאלו <small><small>(בית יוסף בשם הכלבו)</small></small>.

ועוד טעם: משום דהסיבת שמאל שמיה ''הסיבה'' שהוא הסיבת בני חורין, ובאותו צד שנראה כבן חורין צריך ליכנע לפני המקום <small><small>(שם בשם רב האי)</small></small>. וסימן לדבר: ''שמאלו תחת לראשי'' <small><small>(שם)</small></small>. ועוד טעם: כשמתפלל שכינה בימינו, כדכתיב: ''ה' צלך על יד ימינך''; וכתיב: ''שויתי ה' לנגדי תמיד''. נמצא כשהוא מוטה על שמאלו – פניו כלפי שכינה. ואם יטה על צד ימין יהיה ההיפך, ולא יתכן לעשות כן <small><small>(שם בשם הר''ב)</small></small>.

!  ז
והטור כתב דבאשכנז נוהגין להטות על צד ימין, והכי איתא במדרש על קרא ד''וימינו תחבקני''. עד כאן לשונו. וכן כתב הרוקח: אנו מטין הימין כי השכינה כנגד האדם, וכשמוטה על ימינו והשכינה כנגדו ''שמאלו תחת לראשי, וימינו תחבקני''. עד כאן לשונו <small><small>(בית יוסף)</small></small>. וכן כתב הריב''ש בתשובה בשם רש''י בשם רבותיו, שראוי שתהיה ההטייה לצד ימין, מדכתיב: ''...וימינו תחבקני''. וכן הוא בבראשית רבה <small><small>(שם)</small></small>.

וכתב רבינו הרמ''א בסעיף א דהעיקר להטות בשחרית שיש לו תפילין בשמאלו על צד ימין משום כבוד תפילין, ובערבית או כשאין לו תפילין בשמאלו – יטה על צד שמאל. עד כאן לשונו. ויש מי שכתב שגם בשחרית בתפילין יפול על השמאל אלא שיטה ראשו לצד ימין, ובמנחה יטה לצד שמאל. ומנהגינו כרבינו הרמ''א, וכן הסכימו האחרונים <small><small>(ט''ז ומגן אברהם סעיף קטן ג')</small></small>.

וכשיפול לא יפול על בשר היד אלא על בגד, דיד לא חשיב כיסוי כמו שכתבתי בסימן צ''א <small><small>(שם סעיף קטן ב')</small></small>. והשליח ציבור יטה בראשו לצד התיבה <small><small>(שם סעיף קטן ג')</small></small> ולא לצדדין. וכן מי שיושב כנגד הארון יטה כנגדו <small><small>(שם)</small></small>, דהכי שפיר טפי דמיחזי כמשתחוה כלפי ארון הקודש. ואינו צריך ליפול דווקא במקום שהתפלל, דמותר להתפלל במקום זה וליפול תחנון במקום אחר.

!  ח
בטור כתב לומר בשעת נפילת אפים ''ריבון כל העולמים ואדוני האדונים, האל הגדול הגבור והנורא רחם עלינו שאנחנו עבד[י]ך. ומעשה ידי בשר ודם... מה אנו מה חיינו..., מה נאמר לפניך ה' אלהינו, כי אנחנו העוינו והרשענו. ואין לנו כהן לעשות חובותינו, ולא כהן גדול..., ולא מזבח... ולכן יהי רצון מלפניך שתהא תפילתינו מקובלת, ותחשב לפניך כפרים וכבשים כאילו הקרבנו אותם על גבי המזבח ותרצנו. עד כאן לשונו. ועוד יש שם תפילה אחרת מירושלמי, עיין שם.

אבל מנהגינו לומר מזמור ''רחום וחנון חטאתי...'' עד ''יבושו רגע''. ויש אומרים מקודם פסוק ''ויאמר דוד אל גד צר לי מאוד...'', ואנו אין נוהגין לאמרו. ומנהג ספרד לומר מזמור ''לדוד אליך ה' נפשי אשא'', וכן הוא בזוהר. ויכוין למסור נפשו. והזהיר דאם לא כיון מילוי אלא בלבא רחיקא – גרם עליה לאסתלקא מעלמא עד לא מטו יומין, עיין שם. ולכן נמנעו מלאומרו באשכנז <small><small>(מגן אברהם סוף סעיף קטן ה')</small></small>.

!  ט
ולאחר שיגביה ראשו אחר נפילת אפים יתחנן מעט, כל מקום ומקום לפי מנהגו. ואנחנו מנהגינו לומר ''שומר ישראל...'' עד ''והושיענו''. ואחר כך אומרים ''ואנחנו לא נדע מה נעשה''.

וכתבו שנכון לומר ''ואנחנו לא נדע'' בישיבה, ו''מה נעשה'' בעמידה ובקול רם <small><small>(מגן אברהם סעיף קטן ד' בשם של''ה)</small></small>. והטעם נראה לי על פי מה שכתבתי בסעיף א דהתפללנו בכל אופן היכולת: בישיבה ובעמידה ובנפילה. ולכן עתה מרמזים לזה: הלא נפלנו וישבנו ועמדנו, ומה נעשה עוד? ועתה רק עליך עינינו, זכור רחמיך.

ואחר כך אומר שליח הציבור חצי קדיש. ואחר כך אומרים ''אשרי'', ''למנצח יענך'', ''ובא לציון'', ויתבאר בסימן קל''ב.

וכתב רבינו הרמ''א בסוף סעיף א דאפילו בימים שאין אומרים תחנון אומרים ''למנצח'', מלבד בראש חודש, וחנוכה, ופורים, וערב פסח, וערב יום כיפור, ותשעה באב. עד כאן לשונו. וכן הוא ''אל ארך אפים'' שבשני וחמישי, שיתבאר בסימן קל''ד. אבל מנהג הספרדים ד''למנצח'' שווה לתחנון, וביום שאי אפשר תחנון אין אומרים גם ''למנצח''.

!  י
כתב רבינו הרמ''א בסעיף ב:

יש אומרים דאין נפילת אפים אלא במקום שיש ארון וספר תורה בתוכו, אבל בלאו הכי אומרים תחינה בלא כיסוי פנים. וכן נוהגין. וחצר בית הכנסת הפתוח לבית הכנסת, או בשעה שהציבור מתפללין – אז אפילו יחיד בביתו אומר תחינה בנפילת אפים.
עד כאן לשונו. הדין הזה הוא מרוקח, וכתב סימן לדבר ביהושע במלחמת העי: ''ויפול על פניו לפני ארון ה'''.

<small><small>(עיין ט''ז סעיף קטן ה' שהקשה מפלגש בגבעה, דכתיב: ''ויבכו לפני ה''', עיין שם. ותמיהני דשם כתיב ''ארון'', וצריך עיון.)</small></small>

ורבינו הבית יוסף בספרו הגדול כתב דאם קבלה – נקבל, ואם לדין – יש תשובה. עד כאן לשונו. ונראה לי דכוונתו: דהא עיקר התנפלות למדנו ממשה רבינו דכתיב ''ואתנפל'', ושם לא היה ארון. ואי משום שבהר סיני היא עיקר השראת הקדושה, הא בכל מקום שהאדם מתפלל הוי המקום קדוש; וכשמתפלל שכינה כנגדו, והוא כעומד לפני המלך כאשר נתבאר כמה פעמים. ועוד: דברא''ש מגילה שם פסק דיחיד בביתו מותר ליפול פניו על הקרקע, ובביתו מסתמא ליכא ספר תורה <small><small>(ט''ז שם)</small></small>.

ומכל מקום המנהג הפשוט כהרוקח וכפסק רבינו הרמ''א. ובחצר בית הכנסת הפתוח לבית הכנסת, בשעה שהפתח פתוח נופלין בחצר, ולא בשעה שהפתח נעול. ובעזרת נשים נופלין <small><small>(מגן אברהם סעיף קטן ז')</small></small>. וכן החדרים הקטנים שסביבות בתי כנסיות ובתי מדרשות – דינן כבית הכנסת ובית המדרש לענין זה.

וזה שכתב דאפילו יחיד בביתו, בשעה שהציבור מתפללין נופל על פניו – יש מי שפירש דזהו דווקא בשעה שהציבור אומרים תחנון <small><small>(שם סעיף קטן ח')</small></small>. ויש מי שפירש דרק בזמן התפילה של ציבור יכול ליפול <small><small>(ט''ז סעיף קטן ז')</small></small>. וכל שכן כשמתפללין במנין בביתו בשעת זמן תפילת הציבור – נופלים שם גם בלא ספר תורה <small><small>(שם)</small></small>. וכן נראה עיקר בכוונת רבינו הרמ''א, אם כי אין המנהג כן.

!  יא
אין נפילת אפים בלילה. ולכן בערבית ליכא נפילת אפים, שכן מקובל לחכמים כי נפילת אפים רמז למידת הלילה, ואין נופלין על פניהן, וקרוב הדבר לקצץ בנטיעות <small><small>(בית יוסף)</small></small>.

אך בימי הסליחות באשמורת מותר ליפול, מפני שהוא קרוב ליום <small><small>(שם)</small></small>. ואחר חצות לילה זמן רחמים, אבל בתחילת הלילה תגבורת הדינים <small><small>(מגן אברהם סעיף קטן ט')</small></small>. ומיהו אם נמשך התחנון מהמנחה עד בין השמשות – אין לחוש כל זמן שעדיין אינו וודאי לילה <small><small>(ט''ז סעיף קטן ח')</small></small>.

!  יב
כתב הרמב''ם בסוף פרק חמישי:

מנהג פשוט בכל ישראל שאין נופלין על פניהם בשבת, ויום טוב, וראש השנה, וראש חודש, וחנוכה, ופורים. ולא במנחה של ערבי שבתות וימים טובים, ולא בערבית שבכל יום. ויש יחידים שנופלים בערבית. וביום הכיפורים נופלים על פניהם בכל תפילה ותפילה, מפני שהוא יום תחינה ובקשה ותענית.
עד כאן לשונו. ואנחנו לא ידענו ולא שמענו מנהג זה לומר תחנון ביום הכיפורים, וגם יחידים שיפלו בערבית.

וכתבו רבותינו בעלי השולחן ערוך בסעיף ו:

נהגו שלא ליפול על פניהם בחמישה עשר באב, ולא בחמישה עשר בשבט, ולא בראש חודש ולא במנחה שלפניו, ולא בחנוכה. ויש אומרים גם במנחה שלפניו, וכן נוהגין. ובפורים אין נופלים על פניהם, ובל''ג בעומר אין נופלים. וכן בערב יום הכיפורים, וכן בערב ראש השנה אפילו שחרית.
ומנהג פשוט שלא ליפול על פניהם בכל חודש ניסן, ולא בתשעה באב, ולא בין יום הכיפורים לסוכות, ולא מתחילת ראש חודש סיון עד אחר שבועות.
עד כאן לשונו. ויש מקומות שאין נופלין אחר שבועות שבעה ימים, מפני שיש לחגיגתו תשלומין כל שבעה <small><small>(מגן אברהם סעיף קטן י''ח)</small></small>.

ופסח שני לא חשבו והוא פלא, ומנהג הספרדים שלא ליפול בו. ויש נוהגים שלא ליפול מן אחר סוכות עד אחר ראש חודש מרחשון, מפני שרוב ימי החודש היה בלא נפילת אפים. ואינו עיקר.

ודע שבל''ג בעומר יש ליזהר מאוד. ומעשה בגדול אחד שהיה רגיל כל יום לומר ''נחם'' בתפילה, ואמרה גם בל''ג בעומר ונענש <small><small>(מגן אברהם סעיף קטן י''ג בשם כוונות)</small></small>.

ודע דמדברי רבותינו בעלי השולחן ערוך מבואר דבמנחה שלפני חמישה עשר באב, וחמישה עשר בשבט, ול''ג בעומר, ופורים – נופלים, שהרי כתבו מפורש רק על ראש חודש וחנוכה. ומנהגינו אינו כן כידוע.

!  יג
עוד כתבו בסעיף ד:

נהגו שלא ליפול על פניהם לא בבית האבל, ולא בבית החתן, ולא בבית הכנסת ביום מילה כשיש חתן. ודווקא שהמילה או החתן באותו בית הכנסת. אבל אם אין המילה בבית הכנסת, אף על פי שהוא בבית הכנסת האחרת – אומרים תחנון. וביום המילה שאי אפשר תחנון, דווקא בשחרית שמלין אז התנוק. אבל במנחה, אף על פי שמתפללין אצל התינוק הנימול אומרים תחנון, מה שאין כן בחתן שאין אומרים תחנון כל היום כשמתפללין אצל החתן. ולא מקרי ''חתן'' אלא ביום שנכנס לחופה.
עד כאן לשונו.

!  יד
יש מי שאומר הטעם באבל משום דכתיב: ''והפכתי חגיכם לאבל'' <small><small>(בית יוסף)</small></small>.

ואיני מבין: דנהי דדרשינן מכאן דאבלות שבעה דומיא דרגל. אבל לענין זה מה שייך דומיא דרגל, ואדרבא הא הוי היפוך מרגל?

ונראה הטעם שלא להגביר מידת הדין בבית שכבר הדין מתוח כנגדו <small><small>(וכן כתב הלבוש)</small></small>. ולכן לא יאמרו שם שום תחינה, ולא מזמור ''יענך ה' ביום צרה'' <small><small>(מגן אברהם סעיף קטן י')</small></small>, ולא ''והוא רחום'' בשני וחמישי. וכל זה לא יאמרו האבלים ולא המתפללים שם כל שבעת ימי אבלות.

והמתפללים שם כשילכו משם לביתם יאמרו ''והוא רחום'' <small><small>(ט''ז סעיף קטן ט')</small></small>. אבל נפילת אפים לא יאמרו בביתם <small><small>(שם)</small></small>, דאין זה רק מיד אחר התפילה.

והלל לא יאמרו בבית האבל <small><small>(מגן אברהם שם)</small></small>. ויש מי שאומר דבחנוכה יאמרו שם מפני שבחנוכה חובה, מה שאין כן ראש חודש אינו אלא מנהג <small><small>(שם בשם התניא)</small></small>. ויש מי שאומר דגם בחנוכה לא יאמרו <small><small>(שם בשם מהרי''ל)</small></small>. והנכון שהאבלים לא יאמרו כלל, והמתפללים שם יאמרו בבואם לביתם <small><small>(שם)</small></small>. וזהו בחנוכה, ובר''ח אין צריך כיון שאינו אלא מנהג.

ופסוק ''ואני זאת בריתי'' ב''ובא לציון'' יאמרו בבית האבל <small><small>(שם)</small></small>; אף שבתשעה באב אין אומרים אותו – זהו מפני שכל ישראל אסורים ללמוד. וסליחות יכולים לומר בבית האבל, אבל לא וידוי ותחנונים <small><small>(מחצית השקל שם)</small></small>.

וזהו הכל כשיש אבל שם. אבל המתפללים במקום שמת אדם ואין שם אבל יאמרו הכל <small><small>(שם)</small></small>. וכן האבל כשיושב בבית הכנסת לא שייך כל זה, ובטל לגבי בית הכנסת דאין שייך לקרוא שם ''בית האבל'' כמובן. ורק הוא בעצמו לא יאמר.

<small><small>(ובית האבל אף שהמת מת במקום אחר, מכל מקום נראה דהוי ''בית האבל''.)</small></small>

!  טו
ובבית החתן לא יאמרו תחנון, שאין לעורר מידת הדין בזמן שמחתו. ואז אפילו כששבו לביתם אין צריכין לומר ''והוא רחום'' <small><small>(ט''ז סעיף קטן י')</small></small>. וכן במילה מפני שהיו פטורים מפני השמחה. ולא דמי לבית האבל דלא מיפטר פטירי, אלא מפני שאין לעורר שם דינים כמו שכתבתי.

וזה שכתבו דגם כשהחתן או המילה בבית הכנסת כולם פטורים, אין לשאול למה באבל אינו כן כמו שכתבתי. דלא דמי, דבאבל הפטור הוא מפני המת. ואף על פי שמת במקום אחר, מכל מקום בית האבל פטורו מפני ענין המת. ומה שייך זה להבית הכנסת? מה שאין כן החתן והמילה הפטור מחמת עצמם, ולכן בכל מקום שהם – הרי הם שם ונתפשטה השמחה על כולם <small><small>(נראה לי)</small></small>.

!  טז
ודע דעיקר שמחת החתן הוא בשבעה ימי המשתה. וזה שכתבו דלא מקרי ''חתן'' אלא ביום שנכנס לחופה – אין כוונתם על להבא אלא על העבר. כלומר: דלכאורה מקרי ''חתן'' מזמן הכנתו להחופה, שהרי מצינו בכתובות <small><small>(ח א)</small></small> שהיו אומרים ''שהשמחה במעונו'' מזמן האירוסין או מכי רמו שערי..., עיין שם. והייתי אומר דגם לענין תחנון כן, כיון שאין זה אלא רשות. לזה קא משמע לן דרק ביום החופה בלבד ולא קודם.

<small><small>(ומיושב קושית הט''ז בסוף סעיף קטן י'. וגם מה שכתב שלא יבוא לבית הכנסת נדחה, עיין שם. ודייק ותמצא קל.)</small></small>

ומבואר מדבריהם שכל יום החופה אפילו בשחרית פטורים מתחנון. ובמילה במנחה צריכים לומר תחנון כמו שכתבתי, ויש מי שאומר שאינם צריכים לומר <small><small>(מגן אברהם סעיף קטן י''א וב''ח בשם רש''ל)</small></small>. והנכון שאם הסעודה אחר מנחה שלא לומר תחנון, ואם הסעודה היתה קודם מנחה אזי נכון לומר. וכמדומני שכן המנהג.

ועוד מנהגינו שאפילו המילה אינה בבית הכנסת, אם רק בבית הכנסת מתפלל אבי הבן או המוהל או הסנדק – אין אומרים תחנון.

<small><small>(ושמענו שיש מנהג שלא לומר תחנון בכל העיר כשיש מילה בעיר. ומובא זה בעט''ז, עיין שם.)</small></small>

!  יז
ודע דשבעה ימים של חתן אינו במעת לעת משעה לשעה. וכיון שעברו שבעת ימי המשתה אף שהחופה היתה לעת ערב, מכל מקום אומרים בשמיני בבוקר תחנון.

וכל מקום שאין אומרים תחנון בחול – אין אומרים בשבת ''אב הרחמים'' ו''צדקתך צדק''. ואם היה חתן ביום התענית, או מילה ביום התענית – מתפללים סליחות, ואומרים וידוי ו''אבינו מלכנו''. רק תחנון וגם ''והוא רחום'' אין אומרים.

<small><small>(ודברי הרמ''א בסעיף ה אין להם שום הבנה, כמו שכתב המגן אברהם בסעיף קטן י''ג. ועיין שם בסעיף קטן י''ד ממנהג קטניות. ואינו ידוע אצלינו מנהג זה.)</small></small>.

!  יח
כתבו רבותינו בעלי השולחן ערוך בסוף סימן זה:

אין אדם חשוב רשאי ליפול על פניו כשמתפלל על הציבור, אלא אם כן הוא בטוח שיענה כיהושע בן נון. וכן אסור לכל אדם ליפול על פניו בפישוט ידים ורגלים, אפילו אין שם אבן משכית. אבל אם נוטה קצת על צדו – מותר אם אין שם אבן משכית. וכן יעשו כשנופלים על פניהם ביום הכיפורים אם יציעו שם עשבים כדי להפסיק בין הקרקע. וכן נוהגים.
עד כאן לשונם. והנה זה שכתבו כשמתפלל על הציבור, יש מי שפירש דדווקא בפני הציבור <small><small>(ט''ז סעיף קטן י''ג)</small></small>, וכמו שכתבתי בסעיף ד. והלשון לא משמע כן.

ונראה לי דכוונתו דרק כשמתפלל על הציבור אפילו בביתו – חיישינן ללזות שפתים כשלא יענה. ובאמת יש שכך מפרשים הירושלמי שהבאנו שם <small><small>(ראב''ד בסוף פרק חמישי בפירוש הראשון, עיין שם)</small></small>.

וזה שכתבו דבפישוט ידים ורגלים אסור אפילו בלא אבן משכית, כלומר אפילו רצפה שלא מאבנים – אין זה לא שיטת הרמב''ם ולא שיטת הרא''ש כמו שבארנו בסעיף ד. והוא דעה יחידאה שהביא הריב''ש, כמו שכתב רבינו הבית יוסף בספרו הגדול. ותמה בזה, עיין שם. ותמיהני שחשש רבינו הרמ''א לזה.

וזה שכתבו ''אם יציעו שם עשבים'' – צריך לומר ''או יציעו'' <small><small>(ט''ז סעיף קטן ט''ו)</small></small>. והכי פירושו: דבלא עשבים או כיסוי אחר – יש להטות, ובעשבים – אינו צריך להטות.

<small><small>(וכן כתב המגן אברהם סעיף קטן כ''ב. ומדבריו מבואר דבראש השנה ב''עלינו'' אין צריך נפילה על הקרקע בפניו, עיין שם. והמנהג לעשות כמו ביום הכיפורים.)</small></small>

~ סימן קלב - דיני ''אשרי'', ''ובא לציון וקדושה שבו

!  א
ואחר חצי קדיש יאמרו ''אשרי'', ו''למנצח יענך'', ''ובא לציון'', ''ואתה קדוש...''.

והטעם מ''אשרי'' משום דאמרינן ריש ברכות <small><small>(ד ב)</small></small>: כל האומר ''תהילה לדוד'' שלוש פעמים בכל יום – מובטח לו שהוא בן העולם הבא. ולכן תיקנו בשחרית שני פעמים: אחד קודם התפילה, ואחד לאחר התפילה; ובמנחה פעם אחת קודם התפילה. דכשם שבשחרית יש שני קדושות, לבד קדושה ד''יוצר'' שאינו אלא סיפור איך המלאכים אומרים קדושה, ולכן יש שני פעמים ''אשרי'' בשחרית. ובמנחה יש קדושה אחת – תיקנו פעם אחת ''אשרי''. ובערבית ליכא קדושה – לא תיקנו כלל.

דגם ב''אשרי'' יש קדושתו של הקדוש ברוך הוא, כדכתיב: ''ארוממך..., בכל יום אברכך, גדול ה', דור לדור, הדר כבוד הודך, ועזוז נוראותיך'' – להורות שהוא יתברך מרומם על כל ברכה ותהילה, שזהו ענין ''קדוש קדוש''. כלומר: קדוש ומובדל מכל ברואי מעלה, וקל וחומר מברואי מטה. וכשם שבקדושה אומרים ''מלוא כל הארץ כבודו'', כלומר: אף שהוא קדוש ומובדל, מכל מקום מלא כל הארץ כבודו, כמו כן ב''אשרי'' שעם כל גודל גדולתו הוא חנון ורחום, וטוב לכל, ורחמיו על כל מעשיו, ועיני כל אליו ישברו והוא נותן להם את אכלם בעתו, פותח... על דרך שאמרו: במקום שאתה מוצא גדולתו, שם אתה מוצא ענותנותו...

!  ב
ועוד טעם ב''אשרי'' לפי שהכננו מזון הנפש בקריאת שמע ותפילה, וטלית ותפילין, ויחוד השם ואהבתו; לכן מבקשים עתה שיפשיע לנו בחסדו מזון הגוף, שיתן לנו את אכלינו בעתו, שיזמין לכל איש ואיש די פרנסתו. וזהו ''פותח את ידך''.

והשני פסוקים שמוסיפים קודם ''תהילה לדוד'' ואחד אחר ''תהילה לדוד'', והיינו ''אשרי יושבי ביתך'', ''אשרי העם שככה לו'', ופסוק ''ואנחנו נברך...'' – לפי שבפסוקי דזמרה הוספנום מטעם שבארנו בריש סימן נ''א, עיין שם. לפיכך מוסיפין גם כאן להשוותם זה לזה.

!  ג
וכיון שאנו מבקשים פרנסתינו, לכן אומרים מזמור ''יענך ביום צרה''. וכמו שאמרו בשלהי ברכות: למה כתיב ''ישגבך שם אלהי יעקב'' ולא ''אברהם ויצחק''? מכאן לבעל הקורה שיכנס בעוביה של קורה. ופירש רש''י: אם בא לטלטל הקורה ממקום למקום. כלומר: יעקב שכל הבנים שלו וטרח בגידולם – יבקש עליהם רחמים. עד כאן לשונו. דיעקב היה לו צער גידול בנים וטרח לפרנסם, והגיע לו צרות רבות מעשו ומלבן, והקדוש ברוך הוא חלצו מכולם, כמו כן יחלצנו מצרותינו.

ובמדרש שוחר טוב אמרו על פסוק זה:

אמר הקדוש ברוך הוא: בשעה שמגעת צרה לישראל, והם מבקשים אותי... אני עונה אותם, ואנכי עמו בצרה.
ולזה מסיימים ''המלך יעננו ביום קראנו''. ויש בראשי תיבות של שלוש תיבות אלו אותיות קי''ב כמספר הוי''ה-אדני-אהי''ה, שהם עיקרי שמותיו יתברך שמהם השפעתינו. ולכן אומרים מקודם ''אלה ברכב..., ואנחנו בשם...'', כלומר: כולם יש להם פרנסה מצד הטבע, ואנחנו רק בשמו יתברך נבטח. כי מצד הטבע מיום שנחרב בית המקדש אנו כתלוים באויר.

ועוד איתא שם במדרש, דמזמור זה אמרוֹ דוד אחר שמונה עשרה מזמורים, וכמו כן אנו אומרים אותו אחר שמונה עשרה ברכות.

<small><small>(ובספרים שלנו הוא מזמור כ, אך ''אשרי האיש'' ו''למה רגשו'' אמרו חכמינו ז''ל שחד הוא.)</small></small>

!  ד
ואחר כך אומרים ''ובא לציון גואל'' כדרך שאמר ישעיה הנביא <small><small>(נט יט)</small></small>: ''כי יבוא כנהר צר, ובא לציון גואל''. וגם אנחנו אחר ''יענך ביום צרה'' אומרים ''ובא לציון גואל''.

ואחר כך אומרים פסוק ''ואני זאת בריתי...'', שגם ישעיה אמרוֹ אחר פסוק ד''ובא לציון גואל''. כלומר: שלא תפחד שמרוב הצרות תשתכח תורה מישראל. לא כן, ד''לא ימושו מפיך...''. וזה ראינו בחוש, שאחר חורבן בית המקדש שהרומיים גזרו עלינו גזירות קשות ורעות, ואז אדרבא נתחזקה התורה בזמן התנאים והאמוראים...

!  ה
ואחר כך אומרים ''ואתה קדוש''. וזהו ''קדושה דסידרא'' שאמרו בסוף סוטה, דמיום שחרב בית המקדש אין יום שאין בו קללה, וכל יום קללתו מרובה מחברו, שנאמר: ''בבוקר תאמר מי יתן ערב...''. ואלא עלמא אמאי קא מקיים? אקדושה דסידרא וא''אמן, יהא שמיה רבה...''. ופירש רש''י: סדר קדושה שתיקנו שיהו כל ישראל עוסקין בתורה בדבר מועט, שאומר קריאתו ותרגומו, והן כעוסקין בתורה... ויש כאן קדושת השם ותלמוד תורה, וחביב הוא. וכן ''יהא שמיה רבה...''. עד כאן לשונו.

ואינו מובן: מה שייך זה לביטול הקללה? אמנם נראה לי דהענין כן הוא: דהנה במדרש שהבאנו בסעיף ג אומר: ''יענך ה' ביום צרה'', זה שאמר הכתוב: ''יקראני ואענהו, עמו אנכי בצרה''. אמר הקדוש ברוך הוא: בשעה שמגעת צרה לישראל והם מבקשים אותי, ישתתפו כבודי עמהם. באותה שעה אני עונה אותם, שנאמר: ''יקראני ואענהו''. אימתי? ''כי עמו אנכי בצרה''. משל לאשה עוברה שהיה לה כעס עם אמה, ועלתה אמה למעלה, ובשעת לידתה היתה צווחת מלמטה והיתה אמה שומעת קולה מלמעלה, והיתה אף היא צווחת כנגדה... אף על פי שאני בכעס עליה איני יכול לסבול צווחתה, צרת בתה צרת אמה. עד כאן לשונו.

וכיון שעיקר המועיל להצלת הצרות לשתף כבודו יתברך בצערנו, וגם בגמרא אמרו כן: כל המשתף שם שמים בצערו – כופלין לו פרנסתו <small><small>(ברכות סג א)</small></small>. ולכן כשהקללה רבתה בנו, והתפללנו לו יתברך – אנו משתפים שמו הגדול יתברך בצערינו. כלומר: שלו יתברך מגיע צער כביכול, שהלא מלוא כל הארץ כבודו, ועתה אין כבודו ניכר כלל. ומצטערים על העדר לימוד התורה, שזהו כל שמחתו יתברך. ולזה אומרים ''ה' ימלוך לעולם ועד''. כלומר: מתי יתגלה מלכותו יתברך? ואומרים ''יתגדל אמן יהא שמיה רבא'', שזה כולו בנוי על גלות השכינה. ובזה הקדוש ברוך הוא כביכול מצווח כנגדינו, ומסיר ממנו הקללה, ומשפיע לנו פרנסתינו.

!  ו
ומקדימין מקודם הפסוק ד''ואתה קדוש יושב תהלות ישראל''. כלומר: אף על גב שאתה קדוש, מכל מקום אתה יושב ומצפה לתהלות ישראל. ולכן כל מה שאנו מוסיפין בתפילה ובשבחות ותהלות – ניחא לך כביכול. והוא הקדמה על שאנו מכינין עצמינו לומר קדושה פעם שלישית, שלכאורה אין זה מדרך ארץ לשנות ולשלש דבר אחד שלוש פעמים, לזה אומרים שהוא יתברך רצונו בזה.

ומה שמתרגמין הקדושה – כדי שהכל יבינו, מפני שהיו מדברים לשון תרגום בבבל. ועוד יש טעמים גבוהים בזה. ויש מי שכתב שהתרגום יאמרו בלחש, ויש מי שאינו חושש לזה <small><small>(פרי עץ חיים דף ע''ג ע''א: מורי לא היה חושש...)</small></small>.

!  ז
ואחר כך אומרים ''ה' אלהי אברהם... שמרה זאת לעולם ליצר...'', משום דפסוק זה אמרו דוד בסוף התפילה בדברי הימים <small><small>(א כט יח)</small></small>.

והענין כן הוא: הכל על דרך הקודם, דמה שרבתה בנו הקללה הוא מסיבת עונותינו, לזה מבקשים שישמור לנו סדר הקדושה שעשינו, לכוף בזה יצרינו ולהכין לבבינו לעבודתו יתברך. ועל העונות שעברו: ''והוא רחום יכפר עון..., כי אתה ה' טוב וסלח...''.

ואחר כך אומרים ''צדקתך צדק...'', והוא כעין הצדקת הדין עלינו על גודל הקללה מזמן החורבן. ואחר כך אנו מתנחמים ואומרים: ''תתן אמת ליעקב...'', כלומר: בטוחים אנו שתתן החסד שהבטחת לאברהם עלינו, והאמת שהבטחת ליעקב. וביעקב שייך אמת, מפני שכבר הבטיח לאברהם, ועליו יתברך לאמת דברו.

ואחר כך אומרים ''ברוך ה' יום יום, יעמס לנו'', כלומר: הננו מצפים לעתיד לגודל טוב, אך גם עתה מובטחים אנחנו שתתן לנו בכל יום פרנסתינו. ואומרים הני שלושה פסוקים: ''ה' צבאות עמנו'', ''ה' צבאות אשרי'', ''ה' הושיעה'', משום דבירושלמי פרק חמישי דברכות אמרו שלעולם לא יזוז ממנו פסוקים אלו.

ואחר כך נותנים לו יתברך שבח והודיה שבראנו לכבודו, ונתן לנו תורת אמת. ואחר כך מתפללים על זה: ''שנשמור חוקיך, ונזכה...''. ואחר כך אומרים פסוקים של ביטחון לחזקנו בפרנסתינו, שנבטח בה' והוא ישלח לנו עזרתו מקודש.

ומסיימין בפסוק ''ה' חפץ למען צדקו יגדיל תורה ויאדיר''. ונראה לי דזהו לשני כוונות:

האחת: דהנה מפני קוצר פרנסתינו אנו טרודים על המחיה ועל הכלכלה, ואין לנו פנאי לעסוק בתורה. אבל עלינו לדעת כי חפץ ה' להגדיל תורה ולהאדירה. על כן הגם שאנו הולכין מיד לעסוק בפרנסה, אך עלינו לזכור שזהו עיקר רצונו יתברך להגדיל תורה ולהאדירה. ולכן יגדל בניו לתלמוד תורה, ויחזיק ידי לומדי תורה. וזהו חיוב אף על הטרודים בפרנסתם.
וכוונה שניה הוא על מה שכתוב בישעיה <small><small>(מב כב)</small></small> אחר פסוק זה: ''והוא עם בזוז ושסוי... מי נתן למשיסה יעקב... זו חטאנו לו...''. והכי פירושו: דהנה אנחנו מתרעמים על שפלותינו, לזה אמר הנביא הלא תכלית הבריאה שיגדיל תורה ויאדיר. וזו חטאנו לו, שלא עשינו כן ועשינו ההיפך. ולכן ''הוא עם בזוז ושסוי...''. אלא שלא תיקנו לומר פסוקים אלו כדי שלא לסיים התפילה בדבר רע. אבל הכוונה יש לומר כן כמו שכתבתי.
וטעם ''עלינו'' ושיר של יום יתבאר בסימן קל''ג, כי גם הטור ביארם שם, עיין שם. ובזה נגמר סדר התפילה.

<small><small>(עוד יש כוונות גבוהות ורמות בקדושה דסידרא, דבעצם הכוונות אינה דומה לקדושת השמונה עשרה. ואנחנו פרשנו על פי פשטיותם, והבאים בסוד ה' יכוונו יותר. ודייק ותמצא קל.)</small></small>

!  ח
וכתבו רבותינו בעלי השולחן ערוך:

מתרגמין קדושת ''ובא לציון''. וצריך ליזהר בו מאוד לאומרו בכוונה. ולענין אם היחיד אומרה – דינה כדין קדושה שב''יוצר'', ועיין לעיל סימן נ''ט <small><small>(והוכרע להיתר)</small></small>. ובקדושה שבתרגום – יחיד אומרה ולא שנים. ואין לאומרה בקול רם. ואסור לצאת מבית הכנסת קודם קדושה דסידרא.
עד כאן לשונם. דכל שהוא בלשון תרגום – אין לאומרו ברבים <small><small>(ט''ז בשם הזוהר)</small></small>. ויש בזה טעם על פי סוד, וסימנך: שנים מקרא ואחד תרגום. וכשעושים הכרזות – יעשו קודם ''אשרי'', ולא בין ''אשרי''-''ובא לציון''.

<small><small>(מגן אברהם. ומה שכתב שהיחיד בבואו לבית הכנסת בשעה שהציבור אומרים קדושה דסידרא יאמר עמהם, עיין שם – אין מנהגינו כך, כיון דאנו תופסים להלכה שיחיד אומרה כמו בקדושה ד''יוצר''. והלבוש והמגן אברהם כתבו כאן מנהגי קדישים ודיניהם, ואצלינו כולם אומרים ביחד. ומי קודם לתפילת העמוד, ואיזה דיני קדיש נתבאר בסייעתא דשמיא ביורה דעה סוף סימן שע''ו, עיין שם.)</small></small>

<small><small>(נראה לי דטוב לומר ''אשרי''-''ובא לציון'' בישיבה.)</small></small>

~ סימן קלג - ''עלינו'', ושיר של יום, ו''ברכו'' בתרא

!  א
אחר ''ובא לציון'' אומר שליח הציבור קדיש ''תתקבל'', שנגמרה התפילה. אמנם נהגנו לומר אחר כך השבח הגדול של ''עלינו לשבח'', שאמרו הקדמונים שיהושע בן נון תיקנו בכבישת יריחו. והאר''י ז''ל הזהירו לאמרו אחר כל תפילה, ובקול ומעומד ובשמחה. ומשתחוה ב''ואנחנו כורעים''.

וגם רבינו הרמ''א בסימן הקודם שיזהר לאמרו בכוונה. ויפסיק מעט קודם ''ואנחנו כורעים'' <small><small>(דלא לישתמע דקאי על הקודם חס ושלום)</small></small>. ואומרים קדיש יתום אחר ''עלינו''. ואפילו אין יתום בבית הכנסת, יאמר אותו מי שאין לו אב ואם. ואפילו מי שיש לו אב ואם יכול לומר אם אינם מקפידים. עד כאן לשונו. דהקדיש הזה יש לו עיקר להשלים ארבעה קדישים בשחרית.

ובאמירת ''עלינו'' תתחזק האמונה אצלינו, וכי אין שום כוח מבלעדו יתברך, והתקוה לתקן עולם במלכות שדי <small><small>(עיין ב''ח)</small></small>.

ויש אומרים ''וכסא כבודו בשמים ממעל''. ויש אומרים ''ומושב יקרו'', וכתב הטור שכן הנוסחא בספר היכלות, עיין שם. ומכל מקום אנו אומרים ''וכסא כבודו'' מטעם הידוע אצלינו.

!  ב
ואחר כך אומרים שיר של יום, לזכר שיר הלוים בבית המקדש. ובמנחה לא נהגו לאמרו אף על פי שגם בתמיד של בין הערבים היו אומרים שיר בבית המקדש. ומשנה מפורשת היא בשלהי ראש השנה שפעם אחת נתקלקלו הלוים בשיר, ועל בין הערבים קאי, עיין שם. מכל מקום כיון שהוא זכר בעלמא – דיו בשחרית. ובראש השנה <small><small>(לא א)</small></small> מפרש טעמים על כל שיר של יום, מה שכל אחד שייך ליום זה, עיין שם.

ובמסכת סופרים <small><small>(פרק שמונה עשר)</small></small> מביא משנה זו דהשיר שהיו הלוים אומרים בבית המקדש שבסוף מסכת תמיד, ומסיים שכל המזכיר פסוק בעונתו – מעלה עליו כאילו בנה מזבח חדש ומקריב עליו קרבן. עד כאן לשונו. ולפיכך יש ליזהר בזה.

ואחר השיר של יום אין צריך קדיש, כי כבר אמרנו ארבעה קדישים, ואין להרבות בקדישים כמו שכתבתי בסימן נ''ה, עיין שם. אך היתומים נהגו לומר אחריו קדיש, ולכן כשאין יתום בבית הכנסת אין צריך קדיש זה.

!  ג
ודע דביום שיש מוסף היו הלוים אומרים שיר דשחרית אחר תמיד של שחר, ולמוסף היה שירים אחרים, כמבואר במסכת סופרים שם לראש חודש וליום ווב. ומן הדין לומר בשבת ויום טוב וראש חודש השיר של יום דשחרית אחר תפילת שחרית. וכן מנהג הספרדים ונכון הוא.

ואנחנו לא נהגנו כן, שאומרים אחר מוסף. וגם שירי מוסף לא נהגנו לומר כלל, והוא פלא. והספרדים אומרים בראש חודש ''ברכי נפשי'' שהוא שיר של מוסף ראש חודש. וביום טוב גם הם אין אומרים, ולא ידעתי למה.

וגם תמיה לי שבמוסף שבת מבואר בראש השנה שם שהיו אומרים שיר מפרשת ''האזינו'', ובמסכת סופרים לא קחשיב לה. וגם אותם האומרים ביום טוב שירי מוסף. וכבר נדפסו במחזורים, ולמה בשבת אין מי שיאמרם? וצריך עיון גדול.

!  ד
מנהג ספרד לומר אחר ''ובא לציון'' מזמור ''תפילה לדוד הטה ה' אזניך'', והוא מזמור <small><small>(פו)</small></small>. ואחר כך אומרים ''הושיענו...'', שיר של יום, ואחר כך אומרים ''אין כאלהינו...'', ''פטום הקטורת...'', ''תנא דבי אליהו: כל השונה הלכות...'', אמר רבי אלעזר אמר רבי חנינא: תלמידי חכמים מרבים שלום...''. ואומרים קדיש דרבנן, מפני מאמרם סוף סוטה שהבאנו בסימן הקודם, שאומר הש''ס שם ''אמן. יהא שמיה רבה'' דאגדתא. ואחר כך ''עלינו''.

ומנהגם נכון וטוב, וכן כתב בפרי עץ חיים. אך רבינו הרמ''א כתב בסימן קל''ב, וזה לשונו:

יש שכתבו לומר ''פטום הקטורת'' מתוך הכתב ולא בעל פה, משום שהאמירה במקום הקטרה, וחיישינן שמא ידלג אחד מסממניה. ואמרינן שהוא חייב מיתה אם חסר אחת מסממניה. ולכך נהגו שלא לאומרו בחול, שממהרין למלאכתם וחיישינן שמא ידלג. וכשיוצא מבית הכנסת אומר ''ה' נחני...'', ומשתחוה ויוצא.
עד כאן לשונו. ומהרי''ל עשה שלוש השתחוואות, וכשיצא מבית הכנסת לא יצא ואחוריו להיכל אלא מצדד <small><small>(מגן אברהם)</small></small>. וכשהבימה מפסקת – לית לן בה, כיון שרשות אחר מפסיק בין ההיכל ובין הפתח.

<small><small>(ולכן באשכנז לא נהגו לומר ''אין כאלהינו'' ו''פטום הקטורת'' מטעם שכתב הרמ''א. ומכל מקום מי שאומרו – הרי זה משובח. ומשום חסרון אחד מסממנים יש נהגו למנות על האצבעות, ולא יטעה עוד כמובן. ותלמיד חכם וודאי נכון שיאמרם. וכן כתב המגן אברהם סעיף קטן ה' שהמדקדקים נהגו לאומרה בכל יום, עיין שם. ומה שהאריך בסעיף קטן ד' בדבר שיר של מנחה – אין להאריך בזה דאין ספק בזה, והנכון כמו שכתבתי. ודייק ותמצא קל.)</small></small>

!  ה
כתבו רבותינו בעלי השולחן ערוך:

בשבת ויום טוב אין אומרים ''ברכו'' אחר קדיש בתרא, אפילו במקום שנהגו לאמרו בימות החול שמא לא היו יחידים בבית הכנסת כשאמרו ''ברכו'', מכל מקום בשבת ויום טוב אין לאומרו דהכל באים לבית הכנסת קודם ''ברכו''.
עד כאן לשונו. והמנהג הזה אין ידוע אצלינו. ואין אנו אומרים זה לא בחול ולא בשבת ויום טוב.

~ סימן קלד - סדר ''והוא רחום'' בשני וחמישי

!  א
בשני וחמישי נוהגים להוסיף תחנונים, מפני שהם ימי רצון. שמשה רבינו בלוחות אחרונות שנתרצה לו הקדוש ברוך הוא עלה בחמישי וירד בשני, כמבואר במדרשים <small><small>(טור)</small></small>.

ועוד: שהם ימי דין, דבית דין של מטה ושל מעלה יושבין אז בדין <small><small>(שבת קכט ב)</small></small>. דמזל מאדים משמש באלו הימים שני פעמים ביום <small><small>(שם)</small></small>, ומזל מאדים מורה על מידת הדין.

ולכן גם קורין בתורה בשני וחמישי שלושה קרואים. והוא מתקנת עזרא <small><small>(בבא קמא פב א)</small></small>, כדי להגן על העולם שלא תחרב מפני מידת הדין, דתורה מגנת ומצלת.

!  ב
ולפיכך אומרים ''והוא רחום'' באריכות כנדפס בסידורים.

וכתבו הקדמונים שנתקן על ידי שלושה זקנים על ידי נס שנעשה להם, שהצילן הקדוש ברוך הוא מן האש שלא שלט בהם כששרפן הגמון אחד. וכתב רבינו הבית יוסף שאומרים אותו בקול רם. ואם לא אמרו מעומד עובר על התקנה, ונקרא ''פורץ גדר''. עד כאן לשונו.

אבל רבינו הרמ''א כתב דמעומד נוהגין לאומרו, אבל אומרים אותו בלחש... עד כאן לשונו. מפני שנתקן כנגד תפילת שמונה עשרה <small><small>(מגן אברהם)</small></small>, וכן המנהג.

וכתב עוד דנוהגים להתענות בהם. כלומר: כשגוזרים איזה תעניתים – גוזרין על שני וחמישי, וכן שני וחמישי ושני אחר פסח וסוכות. ויש נוהגין לומר וידוי ''אשמנו'', ו''אל ארך אפים אתה...'', ושלוש עשרה מידות.

ולאחר ''והוא רחום'' אומרים תחנון ו''ה' אלהי ישראל שוב...'', ''הבט...'', ''זרים...'', ו''שומר ישראל...''. ו''אל ארך אפים'' אומרים אחר קדיש. ואומרים אותו מעומד מפני שיש בו ''חטאנו'' והוא כעין וידוי, דדווקא מעומד <small><small>(שם)</small></small>.

!  ג
כתב רבינו הבית יוסף:

מראה פני כתיבת ספר תורה לעם העומדים לימינו ולשמאלו, ומחזירו לפניו ולאחריו. שמצוה על כל אנשים ונשים לראות הכתב, ולכרוע ולומר ''וזאת התורה...'', ''תורת ה' תמימה משיבת נפש''.
עד כאן לשונו. כן איתא במסכת סופרים <small><small>(פרק ארבעה עשר)</small></small>. וזהו שאנו קורין ''הגבה'', ואצלינו עושין ההגבה אחר הקריאה. והספרדים עושין קודם הקריאה, דכן משמע במסכת סופרים שם.

ופלא שאנו אומרים ''וזאת התורה... על פי ה' ביד משה'', וכן נדפס בסידורים. וקשה טובא:

חדא: דאין זה פסוק בשום מקום. ד''וזאת התורה'' הוא ב''ואתחנן'', ו''על פי ה' ביד משה'' הוא סוף פסוק ב''בהעלתך'' במסעות.
עוד: דבמסכת סופרים אינו כן, וכמו שכתבתי.
וכשמגביהה גולל הספר תורה על שלושה דפין, ומראה לעם ופני הכתב כנגד פני המגביה. ומי שמסתכל היטב בהאותיות כראוי – יגיע לו אור גדול אם ראוי לכך <small><small>(עיין מגן אברהם סעיף קטן ג')</small></small>.

!  ד
כשמוציאין הספר תורה אומרים ''ויהי בנסוע הארון'', ''בריך שמיה'' מזוהר ויקהל. ו''גדלו'' אומר שליח הציבור כנגד ההיכל. ומגביה הספר תורה מעט וכורע, ואומרים: ''לך ה' הגדולה'', ''אב הרחמים...''.

ובשבת ויום טוב אומר: ''שמע ישראל'', ''אחד אלהינו'' כנגד הציבור. וחוזר פניו אל ההיכל ואומר ''גדלו'', ''על הכל יתגדל ויתקדש...''.

ויש להחזיק התורה בצד ימינו, והולך לצד צפון עם התורה. והראשון העולה לתורה אומר ''ברוך שנתן תורה...'', ''ואתם הדבקים...'' <small><small>(ועיין מגן אברהם סעיף קטן ו')</small></small>. ועיין בסימן קמ''א סעיף י מה שכתבתי שם.

סליק הלכות תפילה.

