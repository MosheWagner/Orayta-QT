$ ערוך השולחן - אורח חיים - הלכות תפילין
הרב יחיאל מיכל הלוי אפשטין


~ סימן כה - דיני תפילין וכוונתם

!  א
כתב רבינו הבית יוסף:

אחר שלבש טלית מצוייץ – יניח תפילין, שמעלין בקודש.
עד כאן לשונו.

והקשו עליו: דאדרבא כיון דתפילין מקודש יותר, הא קיימא לן כל המקודש מחברו קודם לחברו, ואם כן הוה ליה להקדים תפילין לציצית <small><small>(שאגת אריה סימן כ''ח ודגול מרבבה)</small></small>.

אבל דברי רבינו הבית יוסף צודקים. דהנה במנחות <small><small>(מט ב)</small></small> מסקינן דתדיר ומקודש – שניהם שוים במעלה, ויכול להקדים מי שירצה. וכך פסק הרמב''ם בסוף פרק שמיני מתמידין, עיין שם. וציצית לגבי תפילין הוי תדיר, שנוהג גם בשבתות וימים טובים. וזהו שאומר: דכיון דשניהם שוים במעלה, לכן מצד ''מעלים בקודש'' כלומר להעלות את גופו – לכן מקדים הטלית להתפילין. וכן הוא בזוהר סוף פרשת ''במדבר'' דציצית ילבש קודם לתפילין, עיין שם.

!  ב
ומכל מקום כתב בסעיף ב דמי שהוא זהיר בטלית קטן – ילבשנו ויניח תפילין בביתו, וילך לבוש בציצית ומוכתר בתפילין לבית הכנסת, ושם יתעטף בטלית גדול. עד כאן לשונו.

כלומר: דהזוהר מזהיר לבוא לבית הכנסת מעוטר בציצית ותפילין, ואין דרך לילך בטלית גדול מביתו לבית הכנסת. ואיך יעשה, והרי צריך להקדים ציצית לתפילין כמו שכתבתי? לזה אומר דכיון שיש עליו טלית קטן – יכול ללבוש התפילין בלא הטלית גדול, ולילך לבית הכנסת ושם יניח הטלית גדול, ונמצא שיקיים הכל.

ורבינו הרמ''א כתב על זה: והעולם נהגו להתעטף אף בטלית גדול קודם ולברך עליו, ואחר כך מניח התפילין והולך לבית הכנסת. עד כאן לשונו.

ואינו חולק על רבינו הבית יוסף. אלא בזמנו היו היהודים דרים בפני עצמם, והיו יכולים לילך גם בטלית גדול לבית הכנסת. ולכן לא היו צריכים לקיים דברי הזוהר על פי הטלית קטן שאינו עיקר, אלא לובשים הטלית גדול והתפילין והולכין לבית הכנסת. ובזמנינו בעונותינו הרבים אי אפשר לעשות זה כלל. ואנו מניחים הטלית והתפילין בבית הכנסת.

!  ג
וכיון שנתבאר בסעיף א שיש להקדים הציצית להתפילין, לכן יש ליזהר אותם המשימים כיס התפילין עם הטלית לתוך כיס אחת כפי המנהג שלנו, שלא יניחו כיס התפילין למעלה וסמוך לפתח הכיס יותר מהטלית, כדי שלא יפגע בהתפילין תחילה ויצטרך להניחם קודם הטלית. דאין מעבירין על המצות.

ואף על גב דהתפילין עדיין בתוך כיסן ולא שייך בזה כל כך טעם דאין מעבירין <small><small>(מגן אברהם סעיף קטן א')</small></small>, מכל מקום כיון דגם טעם הקדמת הטלית להתפילין גם כן אינו מבורר כל כך, וכל שכן לפי מה שבארנו שוין הן במעלה מעיקר הדין דהטלית הוא תדיר והתפילין מקודש, ולכן בפגיעה כל דהוא להתפילין – יש להקדימן. ואף על גב דבתפילין כשפוגע בשל ראש תחילה לא חיישינן לטעם דאין מעבירין כמו שיתבאר, התם שאני דגזרת הכתוב הוא להקדים השל יד כמו שיתבאר, מה שאין כן בטלית ותפילין <small><small>(ט''ז סעיף קטן א')</small></small>.

!  ד
אבל בזה שנתבאר בסעיף ב דמניחין תפילין בביתם והטלית בבית הכנסת, בזה וודאי ליכא חששא אף שיפגע בהטלית קודם. מכל מקום אינו צריך להתעטף בו בביתו כיון שאין דעתו ללובשו כאן לא שייך בו דין קדימה, כמו בסימן קס''ח שצריך להקדים ל''המוציא'' פת חטים משעורים. וזהו כשרוצה לאכול מהפת חטים, אבל כשאינו רוצה לאכול – לית לן בה. והכא נמי כן הוא <small><small>(מגן אברהם סעיף קטן ד')</small></small>.

ודע דכל זה הוא כשיש לפניו מוכן הטלית והתפילין, בזה חקרנו את מי להקדים. אבל כשהתפילין מוכנים לפניו והטלית אינו מוכן – לא ימתין עד שיביאו את הטלית. אלא מניח התפילין, וכשיביאו הטלית יתעטף בו.

!  ה
כבר נתבאר שעל פי הזוהר הוא ענין גדול לילך לבית הכנסת מעוטף בטלית ומוכתר בתפילין. ואפילו אם צריך לילך דרך מבואות המטונפות – יכול לילך, ורק שיכסה ה''של ראש''.

וכל כך גדול ענין זה, עד שיש מן הגדולים שפסק באחד שנתקשר עצמו בקנס לילך לבית הכנסת קודם אור הבוקר לאמירת תהלים בחבורה, ועתה רוצה לחזור בו מפני שאין ביכולתו לילך מעוטף בטלית ותפילין קודם אור היום, שיכול לחזור בו ופטור מהקנס. וגם אין הנדר חל עליו, מפני שזהו דומה לנדרי שגגות <small><small>(מגן אברהם סעיף קטן ג' בשם מהר''מ מלובלין סימן ל''ז)</small></small>. ומטעם זה לא היה האר''י ז''ל מעשרה ראשונים בבית הכנסת, מפני שהרבה באו קודם אור היום, והוא לא רצה לילך בלא עיטוף ועיטור הטלית והתפילין <small><small>(שם)</small></small>.

ומכל מקום כמה גדולים חלקו בזה, דקודם אור היום שעדיין אין זמן ציצית ותפילין – לית לן בה. ולא בזה היתה אזהרת הזוהר <small><small>(אליה רבה ונ''ש ומ''ע)</small></small>. ועל כל פנים התרת נדר וודאי צריך <small><small>(מגן אברהם שם)</small></small>. וטעם האר''י ז''ל לא היה מפני זה בלבד, אלא מפני שהיה חולי מעים והוצרך לפנות, ולא היה ביכולתו לבוא מקודם.

<small><small>(מחצית השקל. וכן כתב המגן אברהם בסימן צ סעיף קטן כ''ח, עיין שם.)</small></small>

!  ו
וכך היה מנהגו של הרא''ש ז''ל: שהיה מתעטף בטלית, ומסדר הברכות עד ''עוטר ישראל בתפארה'', והניח תפילין. ואמר ברכה זו מפני שהתפילין נקראו ''פאר'', ונאה לברכה תיכף אחר הנחת התפילין. כן כתבו הטור ושולחן ערוך בשמו.

ולאו דינא הוא, שהרי בגמרא נסדרו ברכות השחר על ענינים אחרים <small><small>(ברכות ס ב)</small></small>, וברכה זו היא על הלבשת הכובע כמו שכתבתי בסימן מ''ו. אלא משום דאנחנו אין ביכולתינו לסדר הברכות איש על מקומו, אנו מסדרים אותם ביחד או בבית או בבית הכנסת כמו שיתבאר שם. אלא השמיענו כיון דאדם גדול כהרא''ש ז''ל עשה כן, וודאי מי שביכולתו לפי גופו ודרכו לעשות כן – יעשה כן. ולאו דינא הוא.

!  ז
כל איש ישראלי מחויב לשמור שיהיו עליו התפילין בשעת קריאת שמע ותפילה. וכל הקורא קריאת שמע בלא תפילין – כאילו מעיד עדות שקר בעצמו, וכאילו מקריב זבח בלא נסכים <small><small>(ברכות יד ב)</small></small>.

כלומר: דהעדות שקר הוא שאומר ''וקשרתם לאות על ידיך...'' – והוא לא קשרם. וגם הקריאת שמע שקרא לא עשה רק כחצי מצוה, כמי שמקריב זבח בלא נסכים.

ועד מתי יהיו התפילין עליו יתבאר בסוף סימן זה, שיהיו עליו עד אחר ''עלינו'', עיין שם.

!  ח
ודע שאפילו להפוסקים דסבירא להו מצוות אינן צריכות כוונה, מכל מקום זהו וודאי שיש לו לידע עיקר המצוה ומהותה. ובתפילין אם לא ישים אל לבו ענינה כלל – לא קיים המצוה, והוה כמעשה קוף בעלמא.

ולכן יכוין בהנחתם שצונו הקדוש ברוך הוא להניח ארבע פרשיות אלו, שיש בהם ייחוד שמו ויציאת מצרים, על הזרוע כנגד הלב ועל הראש כנגד המוח, כדי שנזכור נסים ונפלאות שעשה עמנו. שהם מורים על ייחודו, ואשר לו הכוח והממשלה בעליונים ובתחתונים. ובזה יתחזק באמונתו יתברך, ולבטוח עליו בכל עניניו. וישעבד להקדוש ברוך הוא הנשמה שהיא במוח, וגם הלב שהיא עיקר התאוות והמחשבות. ובזה יזכור הבורא, וימעיט הנאותיו, ויבין כי נברא רק לתכלית זה לעשות רצונו יתברך. וישלך על ה' יהבו וכל צרכיו.

ודע כי מארבע פרשיות אלו נצטוינו לקרות רק שני פרשיות: ''שמע'', ''והיה אם שמוע''. אבל ''קדש'', ''והיה כי יביאך'' – אינו צריך לקרות. וכך דרשו בספרי על קרא ד''ושננתם לבניך'': ''שמע'' ''והיה אם שמוע'' – בשינון, ולא ''קדש ו''כי יביאך'' בשינון. וזה שתמצא לגדולים שכתבו לומר גם פרשיות אלו <small><small>(עיין מגן אברהם סעיף קטן ו')</small></small> – אינו לא לחובה ולא למצוה, אלא אהבה יתרה כמידת הצדיקים. ולא באו אלא להורות דאין הכוונה שאסרו לקרותם אלא שלא חייבו לקרותם. והרוצה יכול לקרותם גם כן, ואין מוחין בידו.

!  ט
ויניח תחילה של יד, ואחר כך של ראש. ואפילו אם פגע בשל ראש תחילה – בהכרח לו לעבור עליו, אף שאין מעבירין על המצות, וליקח השל יד ויניחו על היד, ואחר כך יטול השל ראש ויניחו על הראש.

והטעם משום דכתיב: ''והיו לטוטפות בין עיניך'', ודרשינן <small><small>(מנחות לו א)</small></small> מלשון ''והיו'' שהוא לשון רבים <small><small>(רש''י)</small></small>, שכל זמן שיהיה ''בין עיניך'' – יהיו שתים. ואף על גב דאם אין לו של יד, או שאין ביכולתו להניח על היד, מניח השל ראש לבדו כמו שכתבתי בסימן כ''ו – זהו מפני שהן שני מצות, וממילא שמוכרח לקיים אותה שיש לו. אבל כשיש לו שנים – גזרה התורה להניחה להשל ראש אחר השל יד, ולכן לא משגחינן על ''אין מעבירין על המצות''. ולכן אמרו חכמינו ז''ל <small><small>(יומא לג א)</small></small> שיהא האדם נזהר שלא יפגע בשל ראש תחילה, כדי שלא יצטרך לעבור על המצוה.

!  י
ובדבר הברכות הוה פלוגתא דרבוותא. דיש מרבותינו שפסקו לברך ברכה אחת על שתיהן. ויש שפסקו שתי ברכות: על של יד ''להניח תפילין'' ועל של ראש ''על מצות תפילין''. והאשכנזים נהגו כדעה זו, והספרדים מברכים ברכה אחת כדעה ראשונה.

ופשטא דגמרא דמנחות <small><small>(לו א)</small></small> דאמר: לא סח בין תפילה של יד לתפילה של ראש – מברך אחת. סח – מברך שתים. משמע דברכה אחת לשתיהן, וכן פירש רש''י.

אמנם פשטא דגמרא דברכות <small><small>(ס ב)</small></small> שאומר: כי מנח תפילין אדרעיה לימא ''ברוך... להניח...'', כי מנח ארישיה לימא ''ברוך... על מצות...'' – מבואר שצריך שני ברכות. וכן הוא בירושלמי, ובמדרש תנחומא סוף פרשת ''בא'', עיין שם. וכן פסק רבינו תם, ומפרש הא דמנחות ד''סח – מברך שתים'' על של ראש לבדו. ורש''י יפרש הך דברכות בסח. והרי''ף והרמב''ם והרשב''א פסקו כרש''י. והרא''ש והטור פסקו כרבינו תם.

<small><small>(ואינו מובן לרבינו תם, דב''סח – מברך שתים'' על של ראש, ואיך אפשר לברך שני ברכות על מצוה אחת? וכבר נתעורר בזה המהר''ל מפראג הביאו הב''ח, וכתב דימשמש בשל יד, וקאי אחת אשל יד. ולפי זה באין לו רק של ראש – לא יברך רק ברכה אחת, עיין שם. ולא משמע כן מתוספות ורא''ש, וכן משמע ממגן אברהם סעיף קטן ט''ו. וגם מצאתי באור זרוע הגדול סימן תקפ''ב בשם הגאונים דמעיקר הדין היתה כל תפילה צריכה שתי ברכות: ''להניח'' ו''על מצות'', עיין שם. ונראה לי ד''להניח'' היא ברכת המצוה, ו''על מצות'' היא ברכת תודה שזכנו ה' לעשות אות בינו ובינינו. וזה שייך לשל ראש כמו שדרשו <small><small>(מנחות לה ב)</small></small> על קרא ד''וראו כל... כי שם ה' נקרא עליך ויראו ממך'' – אלו תפילין שבראש. ולפי זה אתי שפיר. ודייק ותמצא קל.)</small></small>

!  יא
וכתב רבינו הרמ''א שכן פשט המנהג בבני אשכנז שמברכין שני ברכות. וטוב לומר תמיד אחר הברכה שניה ''ברוך שם כבוד מלכותו לעולם ועד''. עד כאן לשונו. משום חשש ספק ברכה לבטלה, כמו שכתבתי בסימן ר''ו דכשהוציא שם שמים לבטלה יאמר ''ברוך שם כבוד מלכותו לעולם ועד'', עיין שם.

ואינו מובן כלל, דממה נפשך: אם הדבר מרופה בידינו, דלכן יאמר ''ברוך שם כבוד מלכותו לעולם ועד'', למה לנו לברך שתים? נברך אחת כדין כל ספק ברכות. ואם הדין ברור בידינו, אם כן למה לנו לומר ''ברוך שם כבוד מלכותו לעולם ועד''? ובאמת הלבוש השמיט זה.

<small><small>(וגם הב''ח פקפק בזה, והמעדני יום טוב כתב שהוא לרווחא דמילתא. וצריך עיון.)</small></small>

ובפשוטו נוכל לומר דבני אשכנז פסיקא להו דצריך שני ברכות, ורק רבינו הרמ''א רפיא בידו. ולשנות המנהג אי אפשר, ולכן פסק כן. ולפי זה מי שלבו נוקפו יכול לברך ברכה אחת. ושמענו שאיזה גדולים היו מהדרים לענות ''אמן'' בין של יד לשל ראש, והיו חושבים זה להפסק לענין לברך על של ראש לכל הדעות.

<small><small>(ובבית יוסף באמת תמה על מהר''י בן חביב שנהג כן, דמי מכריחו ליכנס בספק ברכה לבטלה, ולהציל עצמו באמירת ''ברוך שם כבוד מלכותו לעולם ועד''? עיין שם.)</small></small>

!  יב
ולעניות דעתי נראה דאמירת ''ברוך שם כבוד מלכותו לעולם ועד'' אינו מטעם ספק ברכה אלא מטעם אחר. ואף שהפוסקים כתבו שהוא מטעם זה, מכל מקום המנהג נראה לי מטעם אחר: דהנה כבר דקדקנו דאיך אפשר לברך שתי ברכות על דבר אחד?

וגם יש מי שהקשה על עיקר שיטת רבינו תם, שהרי שנינו בתוספתא דברכות פרק ששי, וכן כתב הרמב''ם בפרק ראשון ממעשרות, דאם מפריש תרומה ותרומת מעשר ומעשר שני כאחת – מברך ברכה אחת לכולן. ואם כן איך יתקנו שני ברכות על שני התפילין?

<small><small>(הגר''א סעיף קטן י''ז. ותירוצו של הארצות החיים תמוה, עיין שם.)</small></small>

!  יג
ולכן נראה לי דברכת ''על מצות תפילין'' היא ברכת הודאה כמו שכתבתי מקודם, בהיות מצוה זו הקשר הגדול שמקשר את ישראל לאביהם שבשמים. לזה אנו מברכים ברכת הודאה, להודות להשם יתברך על הטוב הזה. ובהיות שעיקר הקשר הוא בפסוק ''שמע ישראל'', ולכן אנו אומרים ''ברוך שם כבוד מלכותו לעולם ועד'' כמו שיעקב אבינו ענה כן בעת שהשבטים אמרו ''שמע ישראל'', כדאיתא בפסחים <small><small>(נו א)</small></small>.

וראיה לזה מלשון ''תפילין'' עצמה, שכתב הטור לשון ''פלילה'', שהן אות ועדות לכל רואינו שהשכינה שורה עלינו... עד כאן לשונו. וזהו פירושו: דעל מצות תפילין, כלומר על מה שהשם יתברך התחבר אלינו – אנו נותנים לו יתברך שבח והודיה על זה.

<small><small>(עיין בית יוסף שהביא מזוהר ''פנחס'': אמר רבי שמעון: תפילין... ברכה אחת לתרווייהו... עד כאן לשונו. וכתב שיש לומר דכוונתו דברכת ''להניח'' קאי אתרווייהו, ולעולם צריך שתים, עיין שם. ולעניות דעתי וודאי כן הוא. שהרי בתיקוני זוהר חדש <small><small>(דפוס ווילנא דף מו ע''ב)</small></small> אומר על קרא ד''אחת דיבר אלהים שתים זו שמעתי'' וזה לשונו: ובגין דמסיטרא דימינא ושמאלא ''שתים זו שמעתי'' <small><small>(כן צריך לומר)</small></small> – צריך לברכא עלייהו תרין ברכאין, חד ''להניח'' על של יד וחד ''על מצות'' על של ראש. ואם סח בנתיים – מברך על של ראש שתים. אבל מסיטרא דעמודא דאמצעיתא איתמר ''אחת דיבר אלהים'' <small><small>(כן צריך לומר)</small></small>, ולא צריך אלא ברכתא חדא... עד כאן לשונו. ונראה דהכי פירושו: דמצד עצם הברכה על המצוה – די באחת. וזהו ''עמודא דאמצעיתא'', תפארת זו התורה כדאמרינן בברכות נח א, והתפארת זו מתן תורה. ורק מימינא ושמאלא, שהם חסד וגבורה, צריך שני ברכות: האחת גזירת מלך והוא ''גבורה'', והשנית הודאה על ההתקשרות והוא ימינא ''חסד''. ודייק ותמצא קל.)</small></small>

!  יד
תפילין הלמ''ד בדגוש, דשרשו פל''ל כמו שכתבתי בשם הטור. והיה צריך להיות בשני למדי''ן אלא שהדגוש ממלא חסרון האות כידוע.

ולכן באמרו ''להניח תפילין'', וכן ''על מצות תפילין'' – ידחיק הלמ''ד כדין דגוש. ויאמר ''להניח'' הה''א בקמץ שהוא לשון הנחה על היד, כמו ''להניח ברכה אל ביתך'', ולא בפת''ח שהוא לשון עזיבה, כמו ''אחיכם אחד הניחו אתי'' במקף.

ו''על מצות'' בפת''ח תחת הוי''ו, דהא לא קאי רק על של ראש בלבד, וצריך לומר לשון יחיד. ואפילו אם נאמר דעל שניהם קאי, הלא כתיב: ''מצות ה' ברה מאירת עינים'', דקאי על כל המצות. ומכל מקום כתיב בפת''ח לשון יחיד <small><small>(מגן אברהם סעיף קטן ט')</small></small>, דכל המצות הם מצוה אחת, כלומר: שצונו הקדוש ברוך הוא. ויש אומרים שמברך ''על מצות'' בחול''ם, ורק כשאין לו אלא של ראש בלבד מברך בפת''ח <small><small>(ט''ז סעיף קטן ו' בשם אחיו)</small></small>. והמנהג כסברא ראשונה, וכן הכריעו גדולי אחרונים <small><small>(אליה רבה, והגר''ז, ולבושי שרד, ודה''ח)</small></small>.

!  טו
דבר ידוע דכל המצות צריך לברך ''עובר לעשייתן'', כלומר: קודם עשייתן, וסמוך ממש להעשייה. ולפיכך לא יברך על השל יד קודם שהניחה על הקיבורת, שהוא מקום הנחת התפילין כמו שכתבתי בסימן כ''ז, מפני שאינו סמוך להקשירה שהוא עשיית המצוה, ולא אחר הקשירה דבעינן ''עובר לעשייתן''. אלא מניחה על הקיבורת, ואוחז הרצועה בימינו ומברך, ותיכף מהדקה שהוא הקשירה גמר המצוה.

וכן על השל ראש – יברך קודם שמהדקן בראשו, והיינו אחר הנחה על הראש וקודם ההידוק <small><small>(מגן אברהם סעיף קטן י''ג)</small></small>. ולפי זה צריך ליזהר שלא לגלות ראשו <small><small>(פרי מגדים)</small></small>, ויעלה הטלית על ראשו. ודבר קשה הוא, ובפרט לבחורים שאין להם טלית כמובן. ולכן יש נוהגים שאוחזין השל ראש אצל הראש ומברכין, ותיכף משימין אותו על הראש, וזהו גם כן סמוך לעשייתן.

ודע דכל זה לכתחילה. אבל בדיעבד כשלא בירך מקודם – מברך אחר כך, כיון שמונחת גם אחר כך זמן רב <small><small>(פרי מגדים)</small></small>. וזה דומה למי שלא בירך ''המוציא'' קודם שהתחיל לאכול, דמברך באמצע הסעודה. והוא הדין כאן, אך צריך למשמש בהתפילין בעת שיברך, דהמשמוש הוי קצת כהנחה.

!  טז
לכתחילה אסור להפסיק בשום דיבור בין תפילה של יד לשל ראש. ואם סח בין תפילה לתפילה – חוזר ומברך על של ראש ''על מצות תפילין''.

וזהו להמברכין ברכה אחת על שתיהן. ולהמברכין שתי ברכות – מברך על של ראש שתים כמו שנתבאר. וכך יעשה: ימשמש בשל יד ויחזק הקשר, ומברך על של ראש שניהם, דהוי כאחת על של יד מפני המשמוש ואחת על של ראש <small><small>(מגן אברהם סעיף קטן ט''ו בשם הר''ן, עיין שם)</small></small>.

וזהו מטעם דמילתא דתמיה הוא לברך שני ברכות על דבר אחד. וכבר בארנו בזה בסייעתא דשמיא.

!  יז
והא דשיחה הוי הפסק, היינו כשסח שלא לצורך ענין התפילין. אבל כשסח לצורך התפילין, אף על גב דלכתחילה יש לו למנוע גם מזה אם לא בדבר שמוכרח להפסיק לצורך התפילין – אינו צריך ברכה אחרת, דכל שיחה שהיא לצורך המצוה שעוסק בה לא הוה הפסק.

ואם שומע קדיש או קדושה בין של יד לשל ראש, כתב רבינו הבית יוסף בסעיף י שלא יפסיק לענות עמהם. אלא שותק ושומע, ומכוין למה שאומרים. עד כאן לשונו. דלענין עניית קדושה וקדיש ו''ברכו'' הוי שומע כעונה, ולענין הפסק לא מקרי הפסקה.

ואם ענה קדיש..., יש אומרים שחוזר ומברך ברכה אחרת על של ראש <small><small>(מגן אברהם סעיף קטן י''ז)</small></small>. ויש אומרים שאינו חוזר ומברך, דכיון שעליו חובה דבר זה – לא גרע מסח לצורך התפילין <small><small>(ט''ז סעיף קטן ח')</small></small>. וכן נראה עיקר.

<small><small>(ומלשון השולחן ערוך משמע דלעניית ''אמן'' אינו צריך להפסיק אפילו בשמיעה בעלמא. ואולי לא חש להזכיר, שהרי גם ''ברכו'' לא הזכיר. ודייק ותמצא קל.)</small></small>

!  יח
דבר מובן לכל שכיון שברכת ''להניח'' שייך גם על של ראש, ולא מיבעיא לאותם שאין מברכים רק ברכה אחת, אלא אפילו לאותם שמברכים שתי ברכות, מכל מקום ברכת ''להניח'' שייך גם על של ראש. ולכן יש למעט ההפסק בכל היכולת.

ולכן כתב רבינו הבית יוסף בסעיף י''א דאחר שקשר השל יד על הזרוע – יניח השל ראש קודם שיכרוך הרצועה סביב הזרוע. עד כאן לשונו. והטור כתב שכן נהג הרא''ש ז''ל, אף שאיהו סבירא ליה דמברכין שתי ברכות. ומכל מקום אין אנו נוהגין כן.

וכתבו שהאריז''ל היה כורך הכריכות ואחר כך הניח השל ראש, ואף שהוא ז''ל היה מברך רק ברכה אחת. ובפשוטו יש לומר הטעם: דכיון דהכריכות יש לעשות, אם כן הם גם כן מהנחת התפילין ואין זה הפסק. ועוד: דידוע דאם לא יכרכו הכריכות יתרפה הקשר מהשל יד, ונמצא דהשל ראש יהיה הקשירה קודם להשל יד. אמנם לבד זה כתבו שיש בזה טעמים נסתרים <small><small>(עיין ט''ז סעיף קטן ט', ומגן אברהם סעיף קטן י''ח)</small></small>. וכן הוא המנהג ואין לשנות.

!  יט
וכן אין להוציא השל ראש מהכיס עד שיניח השל יד. ואף אם שניהם לפניו חוץ לכיס – לא יתקן להכין השל ראש קודם שהניח השל יד, דאם לא כן כיון שעוסק בהשל ראש ויניחנו, ויניח השל יד תחילה – הרי עובר על המצוה, ואין מעבירין על המצות כמו שכתבתי.

ולכן מנהגינו שנותנים שניהם בכיס אחד, ומניחין בכיס השל ראש מימין הכיס והשל יד משמאלו. ועושין תמיד כן. ולכן פותח הכיס ופונה לשמאלו להשל יד ומניחו, ואחר כך נוטל השל ראש מהכיס ומניחו.

ודווקא בו בעצמו יש קפידא. אבל אם איש אחר יקח השל ראש מהכיס ויכין אותו לפני המניח – אין קפידא.

!  כ
ודע שכתבו על פי הזוהר להניח של יד מיושב ושל ראש מעומד. וכתב רבינו הרמ''א בסעיף י''א שאנחנו אין נוהגים כן אלא שתיהן מעומד, עיין שם.

ויש מי שכתב שההנחה תהא מיושב, והברכה והקשירה מעומד <small><small>(מגן אברהם סעיף קטן ב')</small></small>. והמהרש''ל <small><small>(סימן צ''ח)</small></small> פסק דגם ההנחה תהיה מעומד. וכן כתבו הרבה גדולים, וכן הוא המנהג בפשוט.

והאמת דמדינא דגמרא אין קפידא בזה, ורק משום דכל ברכות המצוות אנו עושין מעומד. אבל אין עיכוב בדבר. ולפי זה אינו מובן למה לא ננהוג כדעת הזוהר. מיהו על כל פנים כל גדולי ישראל בדורות הקודמים לא נהגו כן.

<small><small>(ונראה לי בטעמם דאין מהזוהר הכרח כלל לזה. וזה לשונו סוף פרשת ''במדבר'': צלותא דמיושב לקבל תפילה של יד, לבתר צלותא דמעומד דהיא לקבל תפילה דרישא. ודא כגוונא דא עובדא כגוונא דדיבורי... עד כאן לשונו. ואין הפירוש שיניח של יד בישיבה, אלא הכי פירושו: בתפילה דמיושב והיינו ''יוצר אור'' הרבה פחות במעלה משמונה עשרה כידוע. וכן תפילה של יד פחות במעלה משל ראש, כמבואר בזוהר ''חיי שרה'' במדרש הנעלם. וזה לשונו: רתיכא עילאי... אלין תפילין דרישא, תפילין דדרועא... דוגמא דרתיכא תתאה... עד כאן לשונו. ולכן השל יד מרמז לתפילת מיושב ושל ראש למעומד. ''ועובדא כגווני דדיבורי'' הכי פירושו: כמו דבדיבורא יש שתי מדרגות, כמו כן בעובדא. ודייק ותמצא קל.)</small></small>

!  כא
כתב הטור דכל שעה שמניחם ביום – מברך. ואפילו נשמטו ממקומם, וממשמש בהם להחזירם למקומם – צריך לברך. עד כאן לשונו.

כלומר: לא מיבעיא כשסלקן לגמרי ומניחם לאחר זמן דמברך, אלא אפילו רק נשמטו ממקומם מעצמן, וממשמש להחזירם למקומן מיד – צריך לברך. ולאו משום הפסק הזמן המועט, שהרי ביאר לעיל סימן ח דבהזיזן ממקומן אדעתא להחזירן מיד – אינו מברך, עיין שם. אלא משום דנשמטו שלא בכוונה, ולכן חייב לברך אפילו מיד.

וזה שחייב לברך בכל שעה שמניחם, זהו כשחלצן אדעתא שלא ללובשן, או ללובשן לאחר זמן. והא דקאמר ''אפילו'', משום דלגבי זמן מרובה בחלצן מעצמן הוה רבותא בזמן מועט, אף כשנשמטו מעצמם.

!  כב
ולפי זה לפי דעת הטור, החולץ תפיליו לילך להשתין או לגדולים על מנת להניחן מיד בבואו – אינו צריך לברך. אבל רבינו הבית יוסף בסעיף י''ב חולק עליו, שכתב: נשמטו ממקומם... – צריך לברך. הזיזם ממקומם אדעתא להחזירם מיד – צריך לברך. עד כאן לשונו. דסבירא ליה דכל שנחלצו ממקומן, בין בכוונה בין שלא בכוונה, בין אדעתא להחזירן מיד ובין אדעתא שלא להחזירן – צריך לברך.

ועל זה כתב רבינו הרמ''א:

ויש אומרים שלא לברך, והכי נהוג.
עד כאן לשונו, וקאי אהזיזם ממקומן אדעתא להחזירם מיד, וכדעת הטור שבארנו. וכן אנו נוהגים.

ויותר מזה: דאפילו נשמטו ממקומן מעצמן – אין אנו נוהגים לברך. ולא אדע הטעם, שהרי בזה הכל מודים שיברך. ויש שכתבו הטעם משום דבשעת תפילה מסתמא אינו מסיח דעתו מהם, והוי כחולצן על מנת להחזירן <small><small>(מגן אברהם סעיף קטן כ''א בשם של''ה)</small></small>. וכמה חלוש טעם זה, דאפילו אם נדמה לזה הא דעת רבינו הבית יוסף לברך גם בכהאי גוונא. ועוד: דהא הקדמונים לא תפסו כן, דבנשמטו כולי עלמא מודים דצריך לברך, אפילו הסוברים בחולצן על מנת להחזירן שלא לברך.

וצריך לומר דכוונת הקדמונים היתה שלא בשעת התפילה כשנשמטו, והדוחק מבואר.

<small><small>(ולעניות דעתי נראה משום דהמקור הוא מרבנן דבי רב אשי, דכל אימת דממשמשי – מברכי. ומפרש הרא''ש דהיינו בנשמטו. והרמב''ם בפרק רביעי מספר תורה השמיט זה. והכסף משנה כתב דזהו מילתא דפשיטא, עיין שם. וצריך עיון, דאם כן למה השמיט דין מפורש בגמרא? אלא הרמב''ם מפרש דפליגי אקודם, ולית הלכתא כרבנן דבי רב אשי בכמה מקומות בש''ס, כמו שכתבתי ביורה דעה סימן רצ''ג. ודייק ותמצא קל.)</small></small>

!  כג
ודע דהסכימו גדולי אחרונים דאף על גב דאנן קיימא לן כהטור דלא מברכינן בחולצן על מנת להחזירן מיד, מכל מקום אם חלצן לילך לבית הכסא – צריך לברך בבואו משם ומניחן. דכיון דאינו רשאי לילך בהם לבית הכסא – אדחייה להו, ולכן צריך לברך <small><small>(ט''ז סעיף קטן י''א, ומגן אברהם סעיף קטן כ''ב)</small></small>. והכי מוכח להדיא בגמרא <small><small>(סוכה מו א)</small></small>.

ואף שיש שרצה לומר דדווקא לדידהו, שהיו הבתי כסאות חוץ לעיר, והוי הפסק מרובה מה שאין כן אצלינו <small><small>(שם)</small></small>, מכל מקום לא נראה כן. וכן אנו נוהגין.

וכן אם חלצן על מנת שלא להניחן מיד, אף על גב שחזר בו והניחן מיד – חייב לברך <small><small>(שם)</small></small>. וכן להיפך: אם חלצן להניחן מיד, ונשתהה הרבה – חייב לברך. וכן אם חלץ מפני שהיה צריך להפיח, אף שכוונתו להניחם מיד, אפשר שצריך לברך ויש להתיישב בזה.

אבל אם חלצן להטיל מים, או לאכול אכילת ארעי, והיה בדעתו להניחן מיד והניחן – אינו צריך לברך. ואם חלצן בסתם בלי שום כוונה, נראה דהוי כחלצן על מנת שלא להניחן, דאם לא כן למה חלצן? ולכן כשהתיישב להניחן – חוזר ומברך.

מיהו זה כשחלץ שניהם. אבל אם חלץ השל ראש לבדו ונתיישב להניחו – אינו מברך, כיון שעדיין השל יד עליו – לא הוי כסילוק אף להמברכין שתי ברכות.

ואף על גב דלענין נשמטו ממקומן כתב רבינו הרמ''א דאם מחזיר אחת מהם הוי כמניח אחת מהן, שיתבאר בסימן כ''ו, עד כאן לשונו – זהו בנשמטה מעצמה. אבל בחלץ, כל זמן שלא חלץ שתיהם – לא הוי חליצה. ואינו צריך לברך כשחוזר ומניח האחת שחלצה, אפילו אם היתה כוונתו שלא להניחה עוד.

<small><small>(כן נראה לעניות דעתי. ועיין בארצות החיים ובמשנה ברורה. ודייק ותמצא קל.)</small></small>

!  כד
כתב רבינו הבית יוסף בסעיף י''ב:

מי שמניח תפילין של יד ובירך, ובתחילת ההידוק נפסק הקשר של יד והוצרך לעשות קשר אחר, אמנם לא הסיח דעתו – אינו צריך לחזור ולברך.
עד כאן לשונו. דלא הוי הפסק. ואפילו אם בקש אחר לעשות הקשר ודיבר – לא הוי הפסק, שהרי זהו צורך התפילין. ומלשונו משמע דדווקא כשבתחילת ההידוק נפסק הקשר, שעדיין לא חלה הברכה על המצוה, ולכן אינו צריך לחזור ולברך. אבל אם נפסק לאחר ההידוק – צריך לחזור ולברך אף שנפסק קודם הנחת של ראש.

!  כה
והקשו עליו ממה שכתב בעצמו אחר כך:

אם הותר של יד קודם הנחת של ראש – מהדקו, ואינו צריך לחזור ולברך. אבל אם הניח של ראש, ואחר כך הותר של יד – מהדק ומברך.
עד כאן לשונו. ותרצו דנפסק הקשר, דהוי הפסק גדול בעשיית הקשר – מברך גם קודם הנחת של ראש אם נפסק לאחר ההידוק. אבל הותר שאינו צריך רק הידוק בעלמא – אינו מברך אלא אם כן הותר אחר שהניח השל ראש <small><small>(מגן אברהם סעיף קטן כ''ד)</small></small>.

ויש מי שפסק גם בנפסק הקשר כמו בהותר, דאם נפסק קודם שהניח השל ראש אף שנפסק אחר ההידוק – אינו מברך <small><small>(ט''ז סעי קטן י''ג)</small></small>. ולי נראה דגם כוונת רבינו הבית יוסף כן הוא. ואורחא דמילתא נקיט, דהותר הקשר יכול להיות אף אחר ההידוק. אבל נפסק, שזהו מפני חלישת הרצועה – אין מדרכה ליפסק רק בתחילת ההידוק כשמושכה, ולא אחר כך.

!  כו
ודע שיש אומרים דכיון שנתבאר בסעיף כ''ב דאנחנו נוהגים שלא לברך בנשמטו ממקומם, אם כן גם בהותר הקשר ונפסק הקשר – אינו צריך לברך <small><small>(מגן אברהם סעיף קטן כ''ג)</small></small>. ונראה דאין ראיה משם אלא בהותר הקשר, דהוה מילתא דשכיח כמו השמטה ממקומה. אבל נפסק לאו אורחיה. ועוד: דגם זה שנהגו שלא לברך בנשמטו אין הטעם ברור כל כך, והבו דלא להוסיף עלה. ולכן נראה דבזה יש להורות לברך, וכן נראה דעת גדולי האחרונים.

<small><small>(וכן משמע מהגר''ז שלא הזכיר זה, עיין שם. אבל בארצות החיים כתב כהמגן אברהם. ועמשנה ברורה שכתב כדברינו. ופשוט הוא דאם מניח תפילין של אחר שיברך. אבל רצועה אחרת אינה גורמת ברכה, דהברכה היא על הקציצה ולא על הרצועה.)</small></small>

!  כז
מותר לברך על תפילין שאולין. ולא דמי לציצית שנתבאר בסימן י''ד שאין מברכין על טלית שאולה, דהתם כסותך כתיב שיהא שלך אבל לא בתפילין.

ויותר מזה נתבאר שם דמותר ליקח תפילין של חברו שלא מדעתו להתפלל בהם, דמסתמא ניחא ליה לאינש למיעבד מצוה בממוניה בדבר שאין לו הפסד; אם לא כשידענו שגברא קפדנא הוא, דאז אין ליטול בלא דעתו. ואין מברכין על תפילין גזולים ועל זה נאמר: ''ובוצע ברך...''. וכשיש בהם יאוש ושינוי רשות – מברך. ויש מגמגמין גם בזה משום דברכה שאני.

<small><small>(עיין ט''ז סעיף קטן י''ד, ועיין מה שכתבתי בסימן י''ד בענין זה.)</small></small>

!  כח
בזמן הש''ס היו הולכים בתפילין כל היום. ועכשיו אי אפשר לנהוג כן, מפני טרדתינו וגודל הזהירות בהם.

ולכן אנו מניחים התפילין מן קודם התפילה עד אחר התפילה. ונהגו העולם שלא לחלוץ התפילין עד אחר קדושת ''ובא לציון''. ויש שכתבו על פי חכמת הנסתר שלא לחלצן עד אחר שיאמר וישמע בהם שלוש קדושות, והיינו קדושת יום, וקדושת שמונה עשרה, וקדושת ''ובא לציון''; וארבעה קדישים, והיינו קדיש שקודם ''ברכו'', ולאחר שמונה עשרה, וקדיש שלם אחר ''ובא לציון'', וקדיש יתום שאחר ''עלינו''. שזהו מעיקרי התפילה, ומרמזים לענינים גבוהים.

וזהו מילתא דפשיטא דביום שיש בו קריאת התורה, שאין לחלצם עד אחרי קריאת התורה. וממילא כן הוא, דהא צריך לחלצן אחר ''עלינו'' כמו שכתבתי, וכבר קראו בתורה. ואפילו במקומות שקוראים בתורה אחר כך – לא יחלצם עד אחר הקריאה.

ויזהר שלא לחלוץ בפני הספר תורה, שזהו חוצפה לגלות ראשו בפני הספר תורה, אלא יסלק לצדדין.

ובראש חודש חולצין קודם מוסף, אף במקומות שאין אומרים ''כתר'' בקדושה. ואם שכמה גדולים צווחו על זה, מכל מקום כן המנהג בכל תפוצות ישראל. וחלילה לשנות, כי נתייסד על פי חכמת הקבלה.

ובחול המועד חולצין קודם הלל. וגם שליח הציבור יחלוץ קודם הלל בחול המועד סוכות. ויש שעושין כן גם בחול המועד פסח, ונהרא נהרא ופשטיה.

<small><small>(עיין מגן אברהם סעיף קטן כ''ח, שכתב שכן צריך לומר שלושה קדישים וארבע קדושות, וצריך עיון. ודייק ותמצא קל.)</small></small>

!  כט
ודע שיש בענייני תפילין, וכן בשארי מצוות, מה שעושין על פי חכמת הקבלה. וכתבו הפוסקים כלל בזה: דכשהגמרא והפוסקים מחולקים עם הזוהר – הולכין אחרי הגמרא והפוסקים. ואם הזוהר מחמיר – יכול מי שירצה להחמיר כהזוהר. ובדבר שלא נזכר בגמרא – וודאי ראוי לעשות כדברי הזוהר, אמנם אין כופין על זה.

<small><small>(מגן אברהם סעיף קטן כ' בשם רדב''ז, עיין שם. אמנם מקובלני שאי אפשר להיות הזוהר מחולק עם הגמרא, אלא אם כן שגם בגמרא יש פלוגתא. ובמקום שהדין פסוק בגמרא – גם הזוהר סבירא ליה כן. ואולי יש מקומות שלא פירשו כן בזוהר לא כוונו האמת, וצריך לפרש פירוש שישתווה עם הגמרא. ודייק ותמצא קל.)</small></small>

~ סימן כו - כיצד יעשה מי שאין לו אלא תפילה אחת

!  א
תפילין של יד ושל ראש הם שני מצוות. והרמב''ם וכל מוני המצות מנו להו בשני מצות עשה. וכך שנינו בריש פרק ''התכלת'': תפילין של יד אינה מעכבת של ראש, ושל ראש אינה מעכבת של יד.

ואף על גב דגם בציצית התכלת אינה מעכבת את הלבן, והלבן אינו מעכב את התכלת, ועם כל זה מצוה אחת הן – זהו מפני שהם מעשה אחת <small><small>(ריב''ש סימן קל''ז)</small></small>. כלומר: והוי כמצוה שיש בה חלקי המצוה, והמצוה היא ציצית, וחלקי המצוה הם תכלת ולבן. אבל התפילין הם שני מעשים, כל אחד בפני עצמו.

!  ב
ולכן כתבו הטור והשולחן ערוך דמי שאין לו אלא תפילה אחת – מניח אותה שיש לו ומברך עליה, שכל אחת מצוה בפני עצמה. והוא הדין אם יש לו שתיהם, ויש לו שום אונס שאינו יכול להניח אלא אחת – מניח אותה שיכול. עד כאן לשונם.

והטור הוסיף לבאר: כגון שצריך לצאת לדרך, ואינו יכול להתעכב – יכול להניח אחת מהן... עד כאן לשונו. ונראה דרבותא קא משמע לן: לא מיבעיא כשיש לו מכה על היד או על הראש, שאינו יכול להניח אחת מהן, דמניח אותה שיכול; אלא אפילו יכול להניח שניהם, אלא דזריזות הדרך מעכבתו, והייתי אומר דבכהאי גוונא לא התירו; וכל שכן אם מניח של ראש לבד, שהתורה אמרה כל זמן ש''בין עיניך'' יהיו שתים – קא משמע לן דאין קפידא, דכיון שאינו יכול להניח עתה השל יד – יכול להניח השל ראש לבד.

ואם אין הזמן מספיק להניח שתיהם אלא שביכלתו לברור איזה שירצה – יניח השל יד לבד כדי שלא לשנות הסדר שבתורה <small><small>(ארצות החיים)</small></small>. ויש מי שאינו אומר כן, ואינו עיקר.

ודע דכל זה הוא כשבדרך יניח השניה. אבל אם לא יניחנה כלל – וודאי לא התירו לו משום זריזות הדרך להבטל ממצות תפילין כראוי. אלא אם כן הולך לפיקוח נפשות וכהאי גוונא, דעוסק במצוה פטור מן המצוה. אבל באופן אחר לא התירו.

<small><small>(וכן משמע ממגן אברהם סעיף קטן א', עיין שם. ודייק ותמצא קל.)</small></small>

!  ג
אם מניח של יד לבד – יברך ''להניח''. ואם של ראש לבד – יברך ''על מצות''.

וכתב רבינו הרמ''א דלדידן דנוהגים בכל יום לברך שתי ברכות – יברך על של ראש לבד שתי ברכות. ואם מניח של יד לבד – מברך ''להניח'' לבד. עד כאן לשונו. וכן כתב הטור, עיין שם. ויש שסוברים דגם על של יד מברך שתי ברכות. והעיקר כמו שכתבתי, וכן הסכימו גדולי אחרונים.

!  ד
דבר פשוט הוא דאם צריך להתפלל ואין לו רק תפילה אחת – יניח אותה שיש לו כדי להתפלל בציבור, וכל שכן אם יעבור זמן קריאת שמע. דאין לו להמתין על השניה, דעדות שקר אין כאן כיון שאין לו.

ויותר נראה לי דאם יעבור זמן קריאת שמע ואין לו תפילין עתה, או שאינו יכול להניחם כגון שהוא בדרך והקור גדול – יקרא קריאת שמע בלא תפילין כיון שאנוס הוא, ואחר כך יניחם, ויקרא עוד פעם קריאת שמע לאחר הזמן. וכן נראה לי שיכול להתפלל בציבור אם יעבור זמן התפילה, ויניחם אחר כך.

!  ה
מי שטעה והניח השל ראש קודם להשל יד, כתבו בשם האבודרהם שיסלקה מראשו, ויניח השל יד ואחר כך השל ראש <small><small>(ארצות החיים)</small></small>. מיהו אם בירך על השל ראש – לא יברך עוד פעם.

ומי שאין לו יד כלל, באופן שלעולם לא יניח השל יד, מכל מקום חייב להניח השל ראש לבד ולברך עליה <small><small>(שאגת אריה סימן ל''ד)</small></small>.

~ סימן כז - מקום הנחתן, ואופן הנחתן

!  א
מקום הנחת תפילין של יד בזרוע השמאלית, דכתיב: ''והיה לאות על ידכה'' – יד כהה. כלומר: החלושה בכוח. ועוד דכתיב: ''אף ידי יסדה ארץ, וימיני טפחה שמים'' – הרי ד''יד'' היא השמאלית <small><small>(מנחות לז א)</small></small>, דבכל מקום דכתיב ''יד'' סתם ולא פירש יד ימין – קאי אשמאלית <small><small>(שם)</small></small>.

ולא בכל היד כשר, אלא בהעצם שבין הקובד''ו שקורין עללינבויגי''ן, ובין השחי שהוא סוף כל היד המחובר לגוף. וכך דרשו חכמינו ז''ל שם: ''ידך'' – זו קיבורית. כלומר: מקום קבוצת בשר, דבעצם הזה יש הרבה יותר בשר מהעצם שאחר פיסת היד עד הקובד''ו.

ולמדנו זה מדשל ראש ההנחה הוא בגובה הראש, כמו שיתבאר – כמו כן השל יד בגובה היד. ועוד דכתיב: ''והיה לך לאות על ידך'' – לך לאות ולא לאחרים לאות. כלומר במקום שאין אחרים רואים להדיא, וזהו מקום זה בגובה היד, דבתחתיתו גלוי הוא לכל. ועוד דכתיב: ''ושמתם את דברי אלה על לבבכם [...], וקשרתם'' – שתהא שימה כנגד הלב. ולכן צריך להטות מעט התפילה לצד הגוף, בענין שכשיכוף זרועו למטה – יהיה כנגד לבו. וזהו הכל במקום הגובה, דבתחתיתו לא יהיה כנגד הלב.

!  ב
ודע דמסתימת לשון הש''ס והפוסקים משמע להדיא דכל עצם זה שבין הקובד''ו ובית השחי – כשר להנחת תפילין. וכן מבואר מלשון הטור, שכתב: בגובה הבשר שבפרק שבין הקנה לכתף. עד כאן לשונו.

אבל רבינו הבית יוסף בספרו הגדול הביא מסמ''ק דלא כל עצם זה כשר, אלא החצי שלצד הקובד''ו. וגם זה לא בכל מחציתה, כי אם במקום התפוח שם. ועל פי זה כתב בשולחן ערוך: בבשר התופח שבעצם שבין הקובד''ו ובית השחי. עד כאן לשונו. ומפרש לשון הטור ''בגובה הבשר שבפרק'', כלומר: שבעצם זה יש מקום שהבשר גבוה שם, ושם הוי מקום הנחתן.

!  ג
וכן מתבאר מרמב''ם פרק רביעי שכתב: בשר התופח שבמרפק..., עיין שם. וזהו שכתב רבינו הרמ''א שצריך להניח בראש העצם הסמוך לקובד''ו, אבל לא בחצי עצם שסמוך לשחי. עד כאן לשונו. כלומר: במחציתה במקום התופח דווקא, ולא בכל מחציתה <small><small>(מגן אברהם סעיף קטן ב')</small></small>.

וזה שכתב רבינו הבית יוסף בסעיף ז שהעצם הסמוך לבית השחי מחציו עד הקובד''ו, הוא מקום הנחת תפילין, עד כאן לשונו – לא על כל חציו כוונתו אלא סמך על מה שכתב מקודם, דדווקא בבשר התופח.

<small><small>(עיין מגן אברהם שם. וזהו כוונתו לתרץ גם דברי הבית יוסף, כמו שכתב הפרי מגדים שם. והמחצית השקל תפס דכוונתו רק לתרץ דברי הסמ''ק, ועל הבית יוסף נשאר בקושיא, עיין שם. והעיקר כהפרי מגדים. וכן הוא מנהג העולם להניחה לא בהתחלת עצם זה, כי אם מעט בגובה. ובשם גופה יש מקום להניח שני תפילין, דזה מפורש בגמרא. ודייק ותמצא קל.)</small></small>

!  ד
אמנם אחד מרבותינו האחרונים האריך לחלוק על כל זה, ומביא ראיות ברורות דכל עצם זה שבין הקובד''ו ובין בית השחי – כשר להנחת תפילין. וזה שהביאו ראיה משימושא רבה שכתב פלג זרוע – וודאי כן הוא, דמכל היד היא פלג <small><small>(הגר''א סעיף קטן ה')</small></small>.

וצריך לומר לפי זה, דזה שאמרו חכמינו ז''ל קיבורית, כלומר קבוצת הבשר – וודאי כן הוא דבכל עצם זה יש קבוצת בשר הרבה נגד העצם שאחר פיסת היד עד הקובד''ו, כמושג בחוש. ולרבותינו בעלי השולחן ערוך נצטרך לומר דשם גופה יש מקום קבוצת בשר יותר מבכל פרק זה, והיינו קצת אחרי התחלת הפרק הזה. וכן מנהג העולם.

<small><small>(ומרש''י שם משמע להדיא כהגר''א שכתב: גובה קיבורית דהוא אצל הכתף. עד כאן לשונו. וכן משמע מלשון הש''ס שם, דכל העצם הזה מקרי ''גובה שביד'', והיא כולה כנגד הלב. וכן משמע מלשון רבינו תם בתוספות ורא''ש, עיין שם. ונראה לעניות דעתי ברור דמי שיש לו מכה במקום הנחת תפילין לפי דברי השולחן ערוך – יכול בפשיטות לסמוך על דעה זו ולהניחה למעלה ממחציתה של עצם זה. וכן יש להורות. ודייק ותמצא קל. וכן משמע להדיא באור זרוע הגדול סימן תקע''ו כהגר''א, עיין שם.)</small></small>

!  ה
גרסינן במנחות <small><small>(לז ב)</small></small>: ''ידכה'' בה''י – זו שמאל <small><small>(''יד כהה'')</small></small>. אחרים אומרים: ''ידכה'' <small><small>(כן צריך לומר)</small></small> – לרבות את הגידם, ד''ידכה'' משמע יד רצוצה ומקולקלת <small><small>(רש''י)</small></small>.

תניא אידך: אין לו זרוע – פטור מן התפילין. אחרים אומרים: ''ידכה'' – לרבות את הגידם, עיין שם.

ואינו מובן: למה השמיטו רבותינו כל ענין זה, דהרי''ף והרמב''ם והסמ''ג והרא''ש והטור לא הזכירו מכל זה כלום? והרי היה להם לפסוק הלכה כמר או כמר? ולא מצאתי מי שנתעורר בזה.

!  ו
והנראה לי בדעת רבותינו בשנדקדק מאי טעמא דתנא קמא דאמר: אין לו זרוע – פטור מן התפילין. דהא לא דריש זה מקרא אלא מסברא קאמר, ואיזה סברא יש בזה?

ואדרבא הא אמרינן בערכין <small><small>(יט ב)</small></small> דבדאורייתא כל הקיבורית נקראת ''יד''. ובעל כרחך דמיירי כשנשארה הקיבורית ורק זרוע אין לו, דאם לא כן לא שייך לומר פטור כיון שאין לו על מה להניח. וגם לשון ''אין לו זרוע'' משמע להדיא דהקיבורית נשארה, ואם כן מאי טעמא פטור? הא יש לו יד, וקרינן ביה ''והיה לך לאות על ידך''.

ומתפילין גופה דייקו לה בגמרא שם דמניחין אותה בקיבורית, והתורה אמרה ''על ידך'' – שמע מינה דקיבורית מקרי יד. וכן מוכח מקראי דשמשון, דכתיב: ''ותהיינה העבותים אשר על זרועו'', ומסיים: ''וימסו האסורים מעל ידיו''.

ואם כן קשה: מנא לן לתנא קמא דבאין לו זרוע פטור? וגם לאחרים קשה: למה להו דרשא לרבות את הגידם לחיובא, הא מסברא ידענו זה, כיון דקרינן בהקיבורית ''ידך''?

!  ז
וצריך לומר הטעם: דוודאי עיקר היד הוא כף היד, שהרי בכל התנ''ך מבואר ''ויתן בידו'', ''ונתן בידה'', ''ויקח מידו'', ובמה נוטלין ונותנין אם לא בכף היד? אלא דנקראת ''יד'' עד הכתף, דבכולל נקראו יד. ולכן בערכין שם כשיש עיקר היד, נקרא ''יד'' עד הכתף. וכן בשמשון כשהיה לו עוקר היד – נקראת הזרוע גם כן ''יד''. אבל כשעיקר היד חסר, והיינו כשנקצץ כף היד, שאינו יכול ליטול בה וליתן בה – אין שם יד עליה כלל.

ולכן סבירא ליה לתנא קמא: אין לו זרוע פטור מן התפילין, דלא קרינן ביה ''לאות על ידך''. ולאו דווקא אין לו זרוע, דהוא הדין אין לו כף. רק דנקט ''אין לו זרוע'', כלומר: אף על גב דהקיבורית קיים, מכל מקום בלא עיקר היד אין שם ''יד'' עליה. והוא הדין כשנקצץ כף היד.

וזהו טעם רבותינו שהשמיטו כל זה, לפי דתנאים אלו לא דרשי ''ידכה'' – יד כהה, אלא לרבות את הגידם. ולית הלכתא כוותייהו, דרב אשי דהוא בתראה הכריע מקודם דדרשינן ''יד כהה''. וכיון שאין פסוק לזה, ממילא ידוע לכל דכשאין לו יד – ליכא חיובא, כמו מי שאין לו סוכה – אין צורך לומר לו ''פטור אתה מן הסוכה'' דמובן ממילא. והכא נמי כן הוא.

והברייתא שאמרה ''אין לו זרוע פטור מן התפילין'' – לא היו צריכין לזה כלל. אלא משום דאחרים יש להם דרשא דגידם חייב מקרא ד''ידכה'', קא משמע לן דאינו כן. והפוסקים כיון שכתבו הך ד''יד כהה'', מובן ממילא דכשאין לו יד – פטור. ומילתא דפשיטא היא.

!  ח
אבל לא כן הוא שיטת רבותינו בעלי התוספות, שכתבו אברייתא ד''אין לו זרוע פטור'': אחרים אומרים ''ידכה'' לרבות את הגידם, דמר אמר חדא ומר אמר חדא, ולא פליגי. עד כאן לשונם.

כלומר: דתנא קמא אמר כשאין לו זרוע, והיינו שנקטעה עד הקיבורית – פטור. ואחרים אמרו לרבות הגידם, כלומר: שנקטע פיסת היד עד הזרוע, והזרוע קיים. ולכן כן הלכה. אמנם גם מזה אין ראיה, כמו שנבאר בסייעתא דשמיא.

ורבינו הרמ''א בסעיף א כתב: גידם שאין לו יד רק זרוע – יניח בלא ברכה. עד כאן לשונו. וביאר טעמו בספרו ''דרכי משה'' משום דתוספות פסקו לחיובא. והאור זרוע פסק לפטור, לכן פסק כן. וטרחו האחרונים בדברי האור זרוע למה פוטר, וכתבו שהיתה לו גירסא אחרת בגמרא. ונדחקו הרבה בדבריו <small><small>(עיין מגן אברהם סעיף קטן ג' ושארי אחרונים)</small></small>. וזה גרם להם לפי שלא היה לפניהם ספר אור זרוע הגדול. ועתה זכינו לזה ונתגלה טעמו.

!  ט
וזה לשון האור זרוע <small><small>(סימן תקע''ז)</small></small>:

''ידכה'' – זו שמאל. אחרים אומרים... תניא אידך... ופירש רבינו אליקים בברייתא: ראשונה לרבות את הגידם, שאין לו יד ויש לו זרוע... ובברייתא שנייה... וכלשון זה מפרש מורי רבינו שמחה דפליגי, ופסק הלכה כתנא קמא דפטור. דהואיל דתנא קמא דריש לשמאל, אם כן פטר את הגידם.
עד כאן לשונו, ולפי זה טעמו ברור: דמפרש דאחרים מיירי ביש לו זרוע, ועם כל זה תנא קמא פוטר. והלכה כתנא קמא.

ולפי זה אני אומר דגם מהתוספות אין ראיה. דנהי דבברייתא שנייה לא פליגי, וחייב ביש לו זרוע, מכל מקום שמא בברייתא ראשונה מפרשים כהאור זרוע והלכה כתנא קמא. והרי התוספות לא פסקו הלכה בזה.

ולפי זה לדינא נראה יותר דנקטעה ידו, אף על פי שיש לו זרוע פטור. אך הואיל דנפיק מפומיה דרבינו הרמ''א, קשה לעבור על דבריו.

<small><small>(וכל דברי המגן אברהם לא נתבררו. דמה שהקשה על התוספות מספרי, אדרבא אם האחרים הוא ר''י דספרי בוודאי נדחו דבריהם. דהא ר''י החורם גם בגמרא דילן שם אומר דימין נקרא ''יד'', והש''ס דחה זה. ואף אם אין זה ר''י דש''ס דילן, מכל מקום נדחו דברי ר''י דספרי מכוח ש''ס דילן דימין לא נקרא ''יד''. גם מה שהקשה דאי יש לו זרוע יניחנו בשמאל, ורמז להך דערכין, כבר בארנו דלא מקרי ''יד''. ומערכין לא קשיא כלל, כמו שכתבנו. ודייק ותמצא קל.)</small></small>

!  י
כתב רבינו הבית יוסף בסעיף ב:

המנהג הנכון שיהא היו''ד של קשר תפילה של יד לצד הלב, והתפילה עליו לצד חוץ. ויש ליזהר שלא תזוז יו''ד של הקשר מהתפילה.
עד כאן לשונו, כלומר: דראיה ברורה אין לנו שהקשר יהיה לצד הלב. דזה שהצריכו חכמינו ז''ל שימה כנגד הלב, זהו על עצם התפילין. מכל מקום נכון ונראה שכן צריך לעשות, כיון שהיו''ד הוא מאותיות ''שדי'', והוא הלכה למשה מסיני צריך להיות כנגד הלב.

וגם שלא תזוז הקשר מהתפילה – אין ראיה ברורה מגמרא. דיש לומר כמו שהדלי''ת של ראש הוא רחוק מעצם התפילין, כמו כן היו''ד של יד. אך כן נראה, ועל פי חכמת הקבלה לעיכובא כן הוא. ולכן טוב יותר שהכריכות על היד יכרוך מן היד לחוץ ליד כמנהג הספרדים, דבזה יתאדק הקשר להתפילה. דלמנהג האשכנזים שכורכין מחוץ ליד על היד – יתרחק בזה הקשר כמובן.

!  יא
עוד כתב דהמנהג הנכון לתקן שהמעברתא שבה הרצועה עוברת – תהא מונחת לצד הכתף, והקציצה לצד היד. עד כאן לשונו.

וכן נוהגין כל ישראל, אף שאין ראיה ברורה על זה וכמו שכתבתי. ומשום דבספרו הגדול הביא מתרומת הדשן שיש שאין עושים כן, לפיכך הזהיר בזה.

<small><small>(ולקצת מפרשים יש לכוין דינים אלו בגמרא במנחות לה ב, שאמרו קשר של תפילין צריך להיות למעלה וכלפי פנים. עיין בנימוקי יוסף ובבית יוסף. ודייק ותמצא קל.)</small></small>

!  יב
צריך שיניח התפילין על היד ממש, ולא על איזה בגד שעל היד. ורש''י במגילה <small><small>(כד ב)</small></small> פירש הטעם: משום דבעינן ''לך לאות'' – ולא לאחרים לאות. ולפי טעם זה אין זה רק בשל יד.

אבל הרא''ש פירש הטעם דכמו דבבגדי כהונה דרשינן בזבחים <small><small>(יט א)</small></small>: ''ולבש על בשרו'' – שלא יהא דבר חוצץ בינו לבשרו; והוא הדין בתפילין, דכתיב: ''על ידך'' – צריך שלא להיות דבר חוצץ בינו לבין ידו. והוא הדין בשל ראש, דכתיב: ''בין עיניך'' – בגובה שבראש כנגד בין עיניך כמו שיתבאר, צריך שלא יהיה דבר חוצץ.

והרשב''א בתשובה מסתפק בזה, אבל אין בזה ספק דחציצה פוסלת בין בשל יד בין בשל ראש להרא''ש.

!  יג
ולכן תמיהני על מי שרוצה להקל בשל יד כשיש לו מכה על הקיבורית, ומונחים סמרטוטים על המכה שיכול להניחו עליהם, מטעם דבזה לא שייך ''ולא לאחרים לאות'' כיון שהוא לבוש בגד אחר על גביו <small><small>(מגן אברהם סעיף קטן ו')</small></small>. דזהו לטעמו של רש''י ז''ל, ומהאי טעמא מסתפק הרשב''א בשל ראש.

אבל אנן דקיימא לן כהרא''ש, שלא יהא דבר חוצץ בין התפילין לידו – וודאי אסור. ויותר נראה להתיר לזה להניחו מלמעלה מחצי עצם הקיבורית, וכמו שכתבתי בסוף סעיף ד. וגם על מה שפסק רבינו הרמ''א דדווקא בתפילין, אבל ברצועות אין להקפיד, עד כאן לשונו – חלקו הגדולים. וסבירא להו דגם ברצועות שעל היד ושעל הראש אסור להיות חציצה <small><small>(לבוש וט''ז סעיף קטן ד', ומגן אברהם סעיף קטן ה')</small></small>. וכן המנהג, ואין לשנות.

!  יד
ומכל מקום כתב רבינו הבית יוסף בסעיף ה דאדם שהוא עלול לנזילות, כלומר שיש לו כאב בראש ואינו יכול לגלות ראשו, ואם יצטרך להניח תפילה של ראש על הראש עצמו לא יניחם כלל – יש להתיר לו להניח תפילה של ראש על כובע דק הסמוך לראש. ויכסם מפני הרואים. והמניחים בדרך זה – לא יברך על של ראש, רק יברך על של יד ''להניח''. עד כאן לשונו.

והיתר זה בנוי על דברי הרשב''א, שמסתפק בזה כמו שכתבתי. אבל להרא''ש אין שום היתר בזה, וצריך עיון. ואולי כיון דאם לא כן לא יניחם כלל – מוטב להניחם איך שהוא. אבל קשה לפתוח היתר כזה.

ודע דכינה מתה – חוצצת. וכן כשיש עפר על הראש – חוצץ. וצריך לנקות מקום התפילין של הראש, ומהראוי לחפוף המקום במסרק שיהיה המקום נקי.

ויש רוצים להחמיר גם כשהשיער גדול מאוד. ואיני רואה בזה שום טעם, דאיזה גבול תתן להשיער? ושיער הראש כעצם הראש דמי. ואולי אם יש לו בלורית שמסבב גם צדדי השיער של מקום אחר למקום הנחת תפילין – בזה וודאי יש חציצה, אבל לא השיער הטבעי הגדל במקום זה. וכן המנהג פשוט, ואין לפקפק כלל בזה.

!  טו
ודע דאף על גב דבשל יד אמרו חכמינו ז''ל ''לך לאות'' ולא לאחרים לאות – אין הכוונה שמחוייב לכסות השל יד. דהכוונה הוא רק במקום ''לך לאות''. וכן מפורש במנחות <small><small>(לז ב)</small></small>.

וכן להיפך: דהשל ראש צריך שיתראה לכולם, כדכתיב: ''וראו כל עמי הארץ כי שם ה' נקרא עליך''. ודרשינן: אלו תפילין שבראש. אין הכוונה שאסור לכסותם, דמותר לכסותם בטלית או בחפץ אחר, דלא הקפידה תורה רק על המקום. ולכן מי שיש לו מיחוש בראש – יכול להניח השל ראש, ולכסות עליו איזה כיסוי עליו ועל הראש ביחד. וכן פסקו הגדולים.

!  טז
איטר יד ימינו אם עושה כל מלאכתו בשמאל – מניח בשמאלו, שהוא ימין של כל אדם, דאצלו הוה יד זו ''כהה''. ואם שולט בשתי ידיו, דהיינו שעושה בשניהם בכוח שוה באופן שאין שום יתרון בשמאלו על ימינו – מניח בשמאל ככל אדם. אבל כל שיש יתרון בשמאלו על ימינו – מניח בימינו דהיא הכהה אצלו.

ואם כותב בימינו ושאר כל מעשיו עושה בשמאלו, או כותב בשמאל ושאר כל מעשיו עושה בימין, יש אומרים שהולכין אחר מעשיו, ומניח בהיד התשה בכוח אצלו דהיא הכהה אצלו. ויש אומרים שהולכין אחר הכתיבה, משום דכתיב: ''וקשרתם [...] וכתבתם'', והיד שכותב בה היא הימין ומניח בהאחרת.

והעיקר לדינא כדעה הראשונה <small><small>(הגר''א סעיף קטן י''ז)</small></small>. דדרשא ד''יד כהה'' הוא להלכה, מה שאין כן דרשא ד''וקשרתם [...] וכתבתם'' נראה להדיא בש''ס שאינו להלכה.

<small><small>(שהרי רב אשי בדף לז א סבירא ליה הך ד''יד כהה''. ועוד דבברייתא פליגי תנא קמא ורבי יוסי החורם ורבי נתן, ואיהו דריש ''וקשרתם [...] וכתבתם''. ואיתא שם דרבי יוסי החורם סבירא ליה כרבי נתן, ודרבי יוסי החורם דחו לה. ועוד: דוודאי הלכה כתנא קמא, ואיהו לא סבירא ליה הך דרבי נתן.)</small></small>

!  יז
איטר שהניח בשמאל של כל אדם – לא יצא. ויש חולקין, ואינו עיקר.

ואם האיטר צריך לשאול תפילין מאינו איטר – יהפוך המעברתא לצד חוץ, ובזה יבוא לו הקשר לצד גופו. דאילו יניחה כדרכה יהיה הקשר שלא לצד גופו, ודבר זה אי אפשר בשום אופן. אבל על המעברתא ליכא קפידא כל כך. וכן מי שאינו איטר ששואל תפילין מאיטר יעשה כך.

ודע דסתם ''איטר'' הוא כשנולד כך. אבל אדם שהרגיל עצמו להיות איטר, יש מחלוקת אם דינו כאיטר אם לאו.

<small><small>(עיין מגן אברהם סעיף קטן ט', שהביא ממרדכי שני דעות. ודעת הרמ''א בדרכי משה נראה דהוי איטר. וכל שכן אם מן השמים נולד לו חלישות בימינו, דכולי עלמא מודים דהוי איטר. ויש מי שאומר דהוא הדין כשנקטעה ידו. ואינו כן, דמה ענין זה לזה? ודייק ותמצא קל.)</small></small>

!  יח
אף על פי שיש לאדם מכה במקום הנחת תפילין – יניח תפילין, כי מקום יש בקיבורת להניח שתי תפילין. כי העצם הסמוך לבית השחי מחציו עד הקובד''ו במקום התופח – הוא מקום התפילין.

ואם המכה מגיע עד חציו – יכול להניח בחציו שכלפי הגוף, כפי מה שבארנו בסוף סעיף ד.

<small><small>(ואין לתמוה על מה שאמר בריש פרק ''המוצא תפילין'': מקום יש בראש להניח שתי תפילין, והא יש יותר אם כשר בכל העצם? דוודאי כן הוא, אלא דומיא דראש קאמר, כדאמר רבי שמעון בר יוחאי: מקום יש בראש.... – הכא נמי מקום יש ביד, עיין שם. ודייק ותמצא קל.)</small></small>

!  יט
אורך רצועה של יד – כדי שתקיף את הזרוע, ויקשור ממנה הקשר, ותמתח על אצבע האמצעי, ויכרוך ממנה על אצבעו שלוש כריכות: שנים בפרק התחתון, ואחד בפרק האמצעי <small><small>(עיין מגן אברהם סעיףק טן י''ב שכתב בעליון, ולאו דוקא)</small></small>. ויקשור, כלומר: שיתחב הרצועה באופן שתתקיים.

ונוהגים העולם לכרוך גם שבע כריכות על היד, כנגד שבעה תיבות שבפסוק ''פותח את ידך...''.

וכתב רבינו הרמ''א בסעיף ח דאין לכרוך הרצועה על התיתורא כדי לחזקה על היד. עד כאן לשונו. משום דהתיתורא יותר קדוש מהרצועה, ואיך יניח קדושה קלה על קדושה חמורה? וכן הוא מנהג האשכנזים.

אבל הספרדים כורכין שלוש כריכות על המעברתא, ועושין כמין שי''ן. ואמת שכן כתוב בכוונות ובפרי עץ חיים להאריז''ל. אבל הגדול מתלמידיו חולק על זה.

<small><small>(שהרב חיים ויטל בא בחלום לבנו ואמר לו שלא יעשה כך, כמו שכתב השערי תשובה סעיף קטן ט''ו בשם כמה גדולי ספרד. ואמר לו שמה שכתוב שמה כן – אינו מהאריז''ל אלא מהחברים. וכמה ענינים שם כן, עיין שם.)</small></small>

<small><small>(ומה שכתב המגן אברהם בסעיף קטן י''ד דבשעת הנחה יניח עליה הרצועה, שלא תזוז עד שיניח השל ראש, עיין שם – זהו לפי המנהג שהניחו השל ראש קודם הכריכות, ולא לפי מנהגינו, כמו שכתבתי בסימן כ''ה סעיף י''ח, עיין שם.)</small></small>

!  כ
ומקום הנחת תפילין של ראש מהתחלת עיקרי השיער שעל המצח עד סוף המקום שמוחו של תינוק רופס. כלומר: שהוא רך כשהוא בן שנה <small><small>(רש''י מנחות לז א)</small></small>. והא דכתיב ''בין עיניך'' למדנו מ''קרחה'', דכתיב: ''ולא תשימו קרחה בין עיניכם למת''. ו''קרחה'' לא שייך בין העינים ממש, שהרי אין שם שיער כלל. אלא הוא מקום עיקרי השיער. והכוונה שיונח על המוח כנגד בין העינים.

ויש להזהיר לההמון על ככה, כאשר ראינו בעינינו שרבים נושאים השל ראש חציו על המצח. ואוי לאותו בושה, כי לא קיימו מצות תפילין מימיהם, ומברכים לבטלה, ועונשם גדול. והסיבה לזה בתפילין הגדולים ורפיון הקשרים. וגם רבים טועים לאמר שבמקום שכלות הנחת השיער – שם הוא מקום התפילין. ואינו כן, רק במקום צמיחת עיקרי השיער.

וראיתי כמה מיראי אלהים שהולכים ומעיינים בכמה בני אדם אם מונח עליהם השל ראש כראוי, ואם אינו כראוי מתקנים להיות כראוי. ואשרי חלקם, ושכרם גדול מאוד.

!  כא
וצריך שיהיה הקשר מאחורי הראש למעלה בעורף, שהוא סוף הגולגולת והוא נגד הפנים. וצריך לכוין שתהא השל ראש באמצע הראש, כדי שיהיה כנגד בין העינים. וגם הקשר יהיה באמצע העורף, ולא יטה לא לכאן ולא לכאן.

וצריך שיהא המקום שבקשר נראה כעין דל''ת לצד חוץ, ולא כאותן שעושין כעין שני דל''תין. ויזהר שלא יתהפך הקשר. וכן בשל יד יש ליזהר שלא יתהפך, והשחור שברצועות יהיה לצד חוץ, בין בשל יד בין בשל ראש. ועיקר הקפידא במקום שמקיפים הראש והזרוע. ובגמרא מצינו שאחד מהאמוראים התענה על זה שנהפך לו פעם אחת הרצועה השחור לצד פנים. ואמרו שהתענה על זה ארבעים תעניות <small><small>(מועד קטן כה א)</small></small>.

!  כב
ישלשל הרצועות של ראש לפניו, ויגיעו עד הטבור או למעלה ממנו מעט. ויש שכתבו דרצועה של ימין עד הטבור, ושל שמאל עד החזה. ומדינא דגמרא אין שיעור לזה, רק שישולשול מעט מלפניו. ורוחב הרצועה של יד ושל ראש כאורך שיעורה לפחות ובלא העוקץ.

ואם פיחת משיעור אורך הרצועות ורחבן, אם אינו מוצא אחרות – מניחן כמות שהן עד שימצא אחרות, כי אינו מעכב מדינא רק הידור מצוה. ואם מותר לתפור הרצועה כשנקרעה, יתבאר בסימן ל''ג.

ותפילין של ראש טוב להיותן גלויים ונראים, אבל אינו מעכב כמו שכתבתי בסעיף ט''ו. ותלמיד בפני רבו – אין דרך ארץ לגלות תפיליו בפני רבו.

<small><small>(וכן משמע בריש פרק ''אין עומדין'' דרבה לא הרגיש בתפילין דאביי. וכן רבי זירא ברבי ירמיה, עיין שם. ודייק ותמצא קל.)</small></small>

וכתב רבינו הרמ''א דבשל יד – אין להקפיד אם הם גלויים או מכוסים. וכן בתלמיד עם רבו, עכשיו שאין מניחים אלא בשעת קריאת שמע ותפילה, אפילו תלמיד בפני רבו יכול לגלות אף בשל ראש. וכן המנהג שלא ליזהר. עד כאן לשונו. דכיון דאז חובה להניחם – לא שייך התנשאות לפני רבו. ורק בשעת הלימוד, דאז אינו חובה כל כך יש קפידא.

~ סימן כח - דיני היסח הדעת וחליצת התפילין

!  א
גרסינן במנחות <small><small>(לו ב)</small></small>: חייב אדם למשמש בתפילין בכל שעה, קל וחומר מציץ: ומה ציץ שאין בו אלא אזכרה אחת אמרה תורה ''והיה על מצחו תמיד'' – שלא תסיח דעתו ממנו, תפילין שיש בהן אזכרות הרבה על אחת כמה וכמה.

וכבר כתבו הרא''ש ותלמידי רבינו יונה בשמו בפרק שלישי דברכות <small><small>(סימן כ''ח)</small></small>, והטור לקמן סימן מ''ד דהיסח הדעת לא מקרי אלא כשעומד בשחוק וקלות ראש. אבל אין הכוונה שיחשוב כל רגע בהתפילין, שהרי זהו מהנמנעות: כשמתפלל או לומד הרי מחשבתו בזה ולא בהתפילין. ולכן התירו חכמים בסוכה <small><small>(כן ב)</small></small> לישן שינת עראי בתפילין, והרי אין לך היסח הדעת גדול מזה. אלא כל שאינו עומד בקלות ראש – לית לן בה.

!  ב
וצריך לומר לפי זה הא דאמרינן שחייב למשמש בכל שעה, הכי פירושו: בכל שעה שנזכר מהם – חייב למשמש, כדי שלא לבוא לידי היסח הדעת <small><small>(ב''ח ומגן אברהם סעיף קטן א')</small></small>. כלומר: דאם גם בשעה שיזכור לא ימשמש – יכול לשכוח עליהם לגמרי, ויבוא לידי קלות ראש או לידי הפחה או לידי שינת קבע. וכעין זה מצאתי בספר אור זרוע הגדול <small><small>(סימן תקפ''ה)</small></small>, וזה לשונו:

חייב אדם למשמש... הלכך צריך אדם כשהוא לבוש תפילין לזכור שתפילין עליו ולא להסיח דעתו מהן, שלא יישן בהם ולא יפיח בהם. כי מחמת שזוכר שנושא שם הנכבד עליו – אינו בא לידי קלות ראש, ותופס יראת שמים בלבו... הלכך כשאדם מכוין לבו בתפלתו או בהלכה – אין זה היסח הדעת, דכל שכן דאיכא יראת השם. ואסקינן בפרק ''הישן'' דישן בהם שינת עראי...
עד כאן לשונו. הרי דעיקר הכוונה הוא כדי שיבוא ליראת שמים ולא לקלות ראש. ושינת עראי מותר, שזהו הכרחית לאדם.

<small><small>(ומתורץ בזה קושית השאגת אריה סימן ל''ט, דהא שחוק וקלות ראש בלאו הכי אסור, עיין שם. ולפי מה שכתבתי אתי שפיר, דזה מביא לזה. והא דאמרינן בשבת יב א: יוצא אדם בתפילין ערב שבת עם חשיכה, כיון דחייב למשמש – מידכר דכיר להו, עיין שם, הכי פירושו: כיון שאין לו למנוע מלמשמש בכל עת שיזכור, בוודאי יזכור וימשמש, ויסלקם מעליו עם חשכה. ודייק ותמצא קל.)</small></small>

!  ג
אבל אם כן תמוה מה שכתבן הטור ושולחן ערוך ביורה דעה סימן שפ''ח, וזה לשונם:

מיבעי ליה לאבל ליתובי דעתיה לכווניה לבו לתפילין, שלא יסיח דעתו מהם. אבל בשעת הספד ובכי לא מגח להו.
עד כאן לשונם, וזהו מדברי הרמב''ן בתורת האדם, עיין שם. ואם היסח הדעת אינו אלא קלות ראש, והרי אדרבא האבל נשבר לבו בקרבו ורחוק מקלות ראש, ואיזה היסח הדעת שייך בזה <small><small>(שאגת אריה שם)</small></small>?

אבל באמת לא קשיא כלל: דאנן לא אמרינן דהיסח הדעת הוא קלות ראש אלא היסח הדעת ממש, כדי שלא לבוא לידי קלות ראש. רק אנן הכי קאמרינן: דאין הכוונה לחשוב בכל רגע ממש בהתפילין אלא כשיזכור וימשמש, אך ממילא יזכור ובזה לא יבוא לקלות ראש.

אמנם גם זה פשיטא, שכשנושא התפילין צריך להיות ביראה ובשמחה, על דרך ''וגילו ברעדה''. וכן מוכח מריש פרק ''אין עומדין'' דצריך להיות בשמחה. וזה הוא שהשיב אביי שם: אנא תפילין קא מנחנא, כלומר: ומזה אני שמח. אבל כשלבו נשבר והוא בעצבות – גם זה מקרי היסח הדעת. כלומר: שמסיח דעתו משמחה של מצוה. וזהו שאמרו רבותינו: דמיבעי לאבל ליתובי דעתיה..., כלומר: להתיישב דעתו שלא יהא בעצבות הרבה, כדי לכוון לבו לתפילין שתהא שמחה של מצוה. ולכן בשעת הספד ובכי לא מנח להו, דאי אפשר להיות בשעת מעשה שמחה של מצוה.

!  ד
והרמב''ם בפרק רביעי כתב:

מצטער ומי שאין דעתו מיושבת עליו – פטור מן התפילין. שהמניח תפילין – אסור לו להסיח דעתו מהן.
עד כאן לשונו, וכן כתבו הטור ושולחן ערוך לקמן סימן ל''ח. והכי פירושו: דכיון שהוא מצטער, או אין דעתו מיושבת – בוודאי ישכח עליהם לגמרי ויבוא לידי קלות ראש. והיינו שיפיח בהם או יישן שינת קבע. ולבד מה שצריך להיות בשמחה של מצוה. והנה מזה אין ראיה שהרמב''ם יחלוק על מה שנתבאר. ועיין מה שכתבתי בסימן ל''ח סעיף י''ד.

!  ה
אמנם עוד כתב שם:

חייב אדם למשמש בתפיליו כל זמן שהם עליו, שלא יסיח דעתו מהם אפילו רגע אחת. שקדושתן גדולה מקדושת הציץ, שהציץ אין בו אלא שם אחד, ואלו יש בהם עשרים אוחד שם של יו''ד ה''א בשל ראש, וכמותן בשל יד.
עד כאן לשונו, הרי שכתב ''שלא יסיח דעתו אפילו רגע אחת''. אך אם כן אינו מובן מה שכתב אחר כך דישן בהם שינת עראי, עיין שם. והרי יש רגעים הרבה שמסיח דעתו מהן.

ויש מי שאומר שיש שיעור כמה אסור להסיח דעתו מהן, והיינו בערך הילוך מאה אמה, ושינת עראי הוה פחות משיעור זה ולפיכך מותר <small><small>(שאגת אריה שם)</small></small>. ואי אפשר לומר כן, שהרי הרמב''ם כתב ''אפילו רגע''. ויש מי שאומר דכיון דמכסה התפילין, כמו שמבואר שם – אין בזה איסור היסח הדעת <small><small>(ארצות החיים)</small></small>. ואין בזה שום טעם לשבח כמובן.

!  ו
ולדידי משינת עראי לא קשיא כלל, שהרי אדם מוכרח לישן ואז פטור מכל המצות. ומה שייך אז היסח הדעת? ורבנן לא הטריחוהו לסלקם מראשו מפני ששיערו שבזמן מועט כזה לא יבוא לידי הפחה, אבל אז אין שום חיוב עליו. והרי בעת השינה אנחנו כמתים, ולכן אנו מברכין ''המחזיר נשמות לפגרים מתים'', ואיזה חיוב שייך על האדם אז?

אך בעיקר הדבר קשה לשיטת הרמב''ם: דאיך אפשר שלא להסיח דעתו אף רגע? ואם כן איך יחשוב בתפילה ובתורה, כיון שכל מחשבתו בהתפילין?

ולכן נראה לעניות דעתי דהרמב''ם לא קאמר אלא בעת שהולך בטל, או עוסק בצרכי העולם. אבל בעת התפילה והלימוד גם הרמב''ם יודה לזה. ולא משמע כן מדבריהם.

<small><small>(ולהרמב''ם אתי שפיר בפשיטות הך דשבת יב א שכתבנו בסוף סעיף ב, עיין שם. ודייק ותמצא קל.)</small></small>

!  ז
כשימשמש – ממשמש בשל יד תחילה, ואחר כך בשל ראש. דכמו שעושה בהנחתן, כמו כן במישמושם. כדכתיב: ''וקשרתם לאות על ידך'', ואחר כך: ''והיו לטוטפות בין עיניך''.

וכשיאמר ''וקשרתם'' – ימשמש בשל יד, וכשיאמר ''והיו'' – ימשמש בשל ראש. אבל כשחולץ התפילין – חולץ השל ראש תחילה ואחר כך השל יד, משום דכתיב: ''והיו לטוטפות בין עיניך'' – שכל זמן שבין עיניך יהיו שתים.

וקודם שחולץ השל ראש יסיר הרצועה של יד מהאצבע האמצעי. ויחלוץ מעומד, דכמו שמניחן מעומד כמו כן חליצתן. ולכן אותן המניחים של יד מיושב – יחלצוהו גם כן מיושב, ורק השל ראש יחלצו מעומד.

ומנהג החכמים לנשק התפילין בעת הנחתן ובעת חליצתן, וחיבוב מצוה הוא.

!  ח
וכתב רבינו הבית יוסף בסעיף ב שיניח בהתיק של ראש ועליו של יד, כדי שכשיבוא להניחם – יפגע בשל יד תחילה. עד כאן לשונו.

ואף על גב דשל ראש מרובה קדושתו על של יד, מכל מקום אין קפידא במה שהשל יד מונח על השל ראש. ודווקא תורה ונביאים שההפרש גדול מאוד – אסור להניח נביאים על גבי תורה, כמו שכתבתי ביורה דעה סימן רפ''ב. אבל בהפרש שבין של יד לשל ראש – אין קפידא.

וראיה: שהרי התירו שם להניח נביאים על כתובים, וכתובים על נביאים, שבוודאי אין קדושתן שוה. אלא כיון דההפרש אינו רחוק כל כך – אין קפידא <small><small>(מגן אברהם סעיף קטן ד')</small></small>.

ויש שנהגו לעשות שני כיסין <small><small>(שם)</small></small>. ומנהגינו להניח השל ראש לצד ימין, והשל יד לצד שמאל. וכבר זכרנו זה בסימן כ''ה סעיף י''ט.

ויש שמקפידים על מה שכורכים הרצועות על התפילין, משום דתפילין קדושתן הרבה יותר מן הרצועות. ולכן כורכין אותן בפני עצמם ככנפים. אבל אין שום קפידא בזה כיון דכן דרך תשמישן, וכמו שכורכין מפה סביב הספר תורה. וכן בכריכת הרצועות סביבן נשמרים יפה. וכן אנו נוהגים.

וגם בזה יש נוהגים שהדלי''ת של הקשר של ראש – מניחים על המעברתא ולא תחת המעברתא, דאחרי שהוא משם ''שדי'' – לא נאה שיונח בתחתיתו. וכורכים הרצועות סביב הקצוות <small><small>(עיין מגן אברהם סעיף קטן ד')</small></small>.

וחולצין השל ראש ביד שמאל להראות שקשה עליו פרידתן <small><small>(שם סעיף קטן ג')</small></small>.

~ סימן כט - שאין ברכה בחליצת התפילין

!  א
כתב הטור:

לא יברך ''אשר קדשנו במצותיו וצונו לשמור חוקיו'' כשמסירן. שאין הלכה כבני מערבא <small><small>(ברכות מד ב)</small></small> שהיו מברכין ''לשמור חוקיו'' בשעת הסרתן, מפני שסוברין לילה לאו זמן תפילין הוא. ודורשים אותו מ''ושמרת את החוקה...'', שדורשים: ימים ולא לילות <small><small>(כרבי יוסי הגלילי במנחות לו ב)</small></small>. ואנן קיימא לן: לילה זמן תפילין הוא... <small><small>(כרבי עקיבא שם)</small></small>. ואפילו בערב שבת בין השמשות שצריך להסירם אין לברך, דלא מ''ושמרת'' אנו לומדים אותו אלא משום ''לאות...''.
וראיתי על שם רב האי גאון דהרשות בידו: אם ירצה לברך – מברך. ואני תמה: כיון שאינו חייב הוה ברכה לבטלה?
עד כאן לשונו.

<small><small>(עיין בית יוסף וב''ח, שטרחו לתרץ דברי הגאון בדברים דחוקים. עיין שם.)</small></small>

!  ב
ואני תמה על בני מערבא: נהי דגזרה תורה ''ושמרת'' שלא תניחם בלילה. וכל מקום שנאמר ''השמר פן'' ו''אל'' – אינו אלא לא תעשה, כדאיתא במנחות שם. מכל מקום הא כבר כתבו הרא''ש והר''ן וכל הראשונים בריש כתובות שאין שייך לברך ברכה על איסור, עיין שם.

ולעניות דעתי נראה להדיא מברכות שם ומנידה <small><small>(נא ב)</small></small> דברכה זו היא ברכה אחרונה על התפילין, כמו שמברכין ברכה אחרונה על אכילה ושתיה, וכמו ברכת התורה. דהכי איתא שם להדיא, עיין שם. אלא דברכה זו לא שייך רק אם לילה לאו זמן תפילין, מדרשא דחוקה – בזה שייך ברכה ''אשר קדשנו במצותיו וצונו לשמור חוקיו'', והיא הברכה שאחר התפילין. אבל אי לילה זמן תפילין – לא שייך ברכה זו אפילו בערב שבת, ד''לאות'' לא שייך ברכה כמובן, דדווקא ''לשמור'' שצונו לשמור שייך ברכה <small><small>(וכן כתב הבית יוסף)</small></small>. וזהו גם כוונת הירושלמי בפרק שלישי דברכות <small><small>(הלכה ג)</small></small> עיין שם, ולא שהברכה היא על מה שאסור להניחם בלילה.

ולכן דעת הגאון דכמו שברכת ''בורא נפשות'' יש בגמרא: מי שבירך על המים ומי שלא בירך, עיין שם – הכא נמי בתפילין כן הוא. ואיהו פסק כרבי יוסי הגלילי דלילה לאו זמן תפילין. והרי גם דעת הרמב''ם כן הוא, כמו שיתבאר בסימן ל, ועם כל זה לא כתב ברכה זו משום דאנן קיימא לן דאין מברכין ברכה אחרונה על המצוה, כמבואר בגמרא שם. והגאון אמר שמי שירצה – יברך, ואין חשש בזה.

<small><small>(וגם דברי התוספות שם יש לפרש כן, עיין שם היטב. אך מדברי הטור, והבית יוסף, והב''ח, מבואר שלא פירשו כן. וגם במה שכתבנו מתורץ קושיות הט''ז והמגן אברהם, עיין שם היטב, משום דקיימא לן דמצוה אינה צריכה ברכה לאחריו. ודייק ותמצא קל.)</small></small>

!  ג
יש שנהגו כשמגיעים ב''ובא לציון'' ל''יהי רצון שנשמור חוקיך...'' – לסלק הרצועה מעל האצבע, לזכר ''לשמור חוקיו'' דבני מערבא. ואיני יודע אם כדי לעשות כן, כיון דלא קיימא לן כבני מערבא. ועוד: דבני מערבא לא היו מברכים רק אם חלצום לעת ערב. אך להיפך: איזה חשש יש בזה? ומכל מקום לא ידעתי אם יש לעשות זכר למאי דלא קיימא לן לדינא. וצריך עיון.

~ סימן ל - זמן הנחתן, וזמן חליצתן לערב

!  א
זמן הנחתן בבוקר, משיראה את חברו בריחוק ארבע אמות ויכירנו. שזה הוא דבתפילין כתיב: ''וראו כל עמי הארץ כי שם ה'...'', ולכן תלוי בראייה.

ואמרו בירושלמי פרק קמא דברכות, שחברו זה יהיה שמכירו קצת. דאילו מכירו הרבה – הלא יכירו גם מרחוק. וזהו שכתבו הטור והשולחן ערוך: חברו הרגיל עמו קצת..., עיין שם.

!  ב
במנחות <small><small>(לו ב)</small></small> תניא:

''ושמרת את החוקה הזאת למועדה מימים ימימה''. ''ימים'' – ולא לילות; ''מימים'' – ולא כל ימים, פרט לשבתות וימים טובים, דברי רבי יוסי הגלילי. רבי עקיבא אומר: לא נאמר חוקה זו אלא לענין פסח בלבד.
ובאידך ברייתא תניא:

רבי עקיבא אומר: יכול יניח אדם תפילין בשבתות וימים טובים? תלמוד לומר: ''והיה לאות...'' – מי שצריכין אות, יצאו שבתות וימים טובים שהן גופן אות.
ואמר שם רבי יוחנן: כל המניח תפילין אחר שקיעת החמה עובר בלאו, וזהו כרבי יוסי הגלילי. ואמרו שם דאפילו לרבי יוסי הגלילי אם כוונתו לשומרם – מותר להניחם בלילה כדי שלא יאבדו.

ואמרינן שם דרב אשי סבירא ליה כרבי עקיבא דלילה זמן תפילין. אך אין מורין כן, דשמא יישן בהם ויבוא לידי הפחה. ולכן מדרבנן אין להניחם בלילה.

!  ג
והנה הרמב''ם בפרק רביעי דין י פסק כרבי יוסי הגלילי, שכתב:

זמן הנחת התפילין ביום ולא בלילה, שנאמר: ''מימים ימימה''. חוקה זו היא מצות תפילין. וכן שבתות וימים טובים אינן זמן תפילין, שנאמר: ''והיה לאות'', ושבתות וימים טובים הן עצמן אות... וכל המניח תפילין לכתחילה אחר שתשקע החמה עובר בלאו, שנאמר ''ושמרת...''.
עד כאן לשונו. ואף שפסק כרבי יוסי הגלילי, מכל מקום בשבתות וימים טובים נקיט קרא דרבי עקיבא מ''לאות''. ונראה דסבירא ליה כמו שכתבו התוספות בעירובין <small><small>(צו א)</small></small> דרבי יוסי הגלילי גופה אקרא דרבי עקיבא סמיך, עיין שם. וטעמם ברור: דאם לא כן, מנא לן למעט ''מימים'' ולא כל ימים לשבת וימים טובים <small><small>(מהרש''א)</small></small>? דילמא ימים אחרים? אלא וודאי דסמיך על קרא ד''לאות''.

ואף על גב דלכאורה משמע שגם בשבת ויום טוב יש נפקא מינה בין רבי יוסי הגלילי ובין רבי עקיבא, דלרבי יוסי הגלילי עובר בלאו כיון דאתי מ''ושמרת'' כמו בלילה; ולרבי עקיבא רק אינו צריך להניחם בשבת ויום טוב, אבל אינו עובר בלאו <small><small>(וכן כתב השאגת אריה סימן מ''א)</small></small> – לא משמע ליה להרמב''ם כן. וראיה לזה מרבי יוחנן, דסבירא ליה כרבי יוסי הגלילי למה לא אמר כל המניח תפילין בלילה או בשבת ויום טוב עובר בלאו. אלא וודאי דבשבת ויום טוב גם לרבי יוסי הגלילי אינו עובר בלאו, והטעם משום דעיקר קרא ד''ושמרת'' אתי ללילה. אבל לשבת ויום טוב עיקר קרא הוא מ''לאות'', כמו שכתבתי. ולכן לא חש הרמב''ם להביא על שבת ויום טוב קרא ד''ושמרת''.

!  ד
אבל רבותינו בעלי התוספות, והרי''ף, והרא''ש, והסמ''ג פסקו כרבי עקיבא, משום דרב אשי סובר כן. ולילה מן התורה זמן תפילין, ורק מדרבנן אסרו להניחם לכתחילה בלילה, שמא יישן בהם. וכן פסקו בטור ושולחן ערוך. וזה לשונו רבינו הבית יוסף בסעיף ב:

אסור להניח תפילין בלילה, שמא ישכחם ויישן בהם. ואם הניחם קודם שתשקע החמה וחשכה עליו, אפילו הם עליו כל הלילה – מותר. ואין מורין כן <small><small>(וברבים צריך לחלצן)</small></small>. ואם לא חלץ תפיליו מששקעה חמה מפני שלא היה לו מקום לשמרן, ונמצאו עליו כדי לשומרן – מותר ומורין כן.
עד כאן לשונו. וצריך שיאמר שעושה כדי לשמרן <small><small>(מגן אברהם)</small></small>. וגם הרמב''ם כתב דינים אלו.

והנה אם כדי לשמרם מפורש בגמרא דמותר, אפילו אי לילה לאו זמן תפילין כמו שכתבתי. אבל הדין הראשון דאם חשכה עליו – מותר ואין מורין כן, למה כתב? הא בגמרא הוה זה רק למאן דסבירא ליה לילה זמן תפילין. ונראה להדיא שהרמב''ם מפרש פירוש אחר בגמרא, באופן דזהו אפילו למאן דאמר לילה לאו זמן תפילין.

<small><small>(והכי פירושו: יתיבנא קמי דרב אשי וחשך והניח תפילין, כלומר: שלא חלצן... – הלכה ואין מורין כן. כלומר: הלכה שמן התורה אסור להניחן בלילה, אבל לחלצן אין חיוב מן התורה, אך אין מורין כן אם אינו לשמרם. ולפי זה נתגלה טעמו של הרמב''ם שפסק כרבי יוסי הגלילי, משום דמפרש דגם רב אשי סבירא ליה כרבי יוסי הגלילי. ולפי זה יש לומר דגם הרי''ף סובר כן, דהוא כתב: והלכה כרב אשי. ולפירוש הרמב''ם אינו סותר לדרבי יוחנן. ולפי זה אתי שפיר מה שהביא הרי''ף גם דברי רבי יוחנן. וגדולי אחרונים טרחו הרבה בדבריהם, ולעניות דעתי ברור בטעמם שכן הוא. ודייק ותמצא קל.)</small></small>

!  ה
היה רוצה לצאת לדרך בהשכמה – מניחם בלא ברכה אפילו להסוברים לילה זמן תפילין מן התורה. מכל מקום כיון דרבנן אסרו, אף על גב דבלצאת לדרך התירו מטעם דבזה ליכא למיחש שמא יישן בהם, כיון שהולך בדרך איך יישן, מכל מקום ברכה אי אפשר דאיך יאמר ''וצונו''? הלא חכמים אסרום בלילה? ולכן יניחם בלא ברכה, וכשיגיע זמנם ימשמש בהם ויברך.

ודע דלא התירו זה רק למי שהולך רגלי. אבל כשיושב בעגלה לא התירו לו להניחם קודם אור היום, שהרי היושב בעגלה יש חשש שינה כמו בביתו <small><small>(ט''ז ומגן אברהם סעיף קטן ה')</small></small>. וכן רוכב על הסוס או על החמור – אסור לו להניחן קודם אור היום <small><small>(שם)</small></small>. ואף על גב דלכאורה רוכב אי אפשר לו לישן שהרי יפול, מכל מקום להמורגלים ברכיבה יכולים לישן כשהסוס או החמור הולך לא במרוצה, ולכן אסור. ויש מי שמתיר ברוכב <small><small>(אליה רבה)</small></small>, וכן נראה עיקר.

!  ו
והנה הטור ושולחן ערוך כתבו דין זה, והרמב''ם לא כתבו. ותמהו עליו, דזהו ברייתא בסוף פרק ''הקומץ'' <small><small>(לו א)</small></small>. וכתבו דסבירא ליה דזה אתיא למאן דאמר לילה זמן תפילין <small><small>(בית יוסף)</small></small>.

ואני תמה עליהם: להיפך דבברייתא מפורש כהרמב''ם. וזה לשון הברייתא: היה משכים לצאת לדרך, ומתיירא שמא יאבדו – מניחן, וכשיגיע זמן – ימשמש..., עיין שם – הרי שלא התירו רק במתיירא שמא יאבדו והוי כדי לשמרן, וזה כבר כתב הרמב''ם. ואדרבא אני מתפלא על הטור ושולחן ערוך למה השמיטו הך ד''מתיירא שמא יאבדו'', ומנא לן דגם בלא חשש זה מותר?

וצריך לומר דסבירא להו דהא דתניא ''ומתיירא שמא יאבדו'' – זהו למאן דאמר לילה לאו זמן תפילין. וכיון שהם פסקו דלילה זמן תפילין – מותר גם בלא חשש זה. אבל מנא לן לומר כן? ועל כל פנים דברי הרמב''ם מוכרחים מהברייתא עצמה. ואולי שהטור ושולחן ערוך לא גרסו בברייתא ''ומתיירא שמא יאבדו''. וראיתי שהרי''ף והרא''ש <small><small>(סימן ט''ז)</small></small> באמת היתה גירסתם כן, עיין שם. אבל המרדכי הביאה, וגרס ''ומתיירא שמא יאבדו'', וכך היתה גירסת הרמב''ם. ולפי זה אתי שפיר כל דברי רבותינו.

!  ז
היה בא בדרך ותפילין בראשו, ושקעה עליו חמה – אינו חולצן. ורק יניח ידו על השל ראש עד שיגיע לבית, כדי שהרואה לא יסבור שהניחן בלילה. אבל אם היה יושב בביתו או בבית המדרש – אינו צריך לכסותו בידו, דאותם שבשם ראו שהניחם מבעוד יום.

אבל בערב שבת בין השמשות כשהיה יושב בבית המדרש, ואינו יכול להניחם שם מחשש גניבה ואבידה, וגם אינו יכול ליטלן ולטלטלם בידו מפני השבת – ילך לביתו, ויניח ידו עליהם עד שיגיע לביתו. ואם יש בית קרובה מביתו ומשתמרין שם – חייב לחולצן ולהניחן שם.

!  ח
וכתב רבינו הבית יוסף:

יש מי שאומר שאם התפלל תפילת ערבית מבעוד יום, עד שלא הניח תפילין – אין לו להניחם אחר כך.
עד כאן לשונו. כיון דכבר עשאו לילה, והוי תרי קולי דסתרי אהדדי. ולכן אם הוא לא התפלל אף על פי שהציבור התפללו – מותר להניח תפילין. ויש מי שאומר שאם היה סבור שהוא יום ובירך, ובאמת היה לילה – אינו חייב לברך ביום, כיון דקיימא לן כרוב הפוסקים דלילה זמן תפילין <small><small>(ברכי יוסף)</small></small>.

ודע דהמקובלים הזהירו שלא להיות עליו תפילין בלילה, וגם לא יתפלל ערבית בהם. ואולי סבירא להו כהרמב''ם, דמן התורה לאו זמן תפילין הוא.

~ סימן לא - דין תפילין בשבת וביום טוב ובחול המועד

!  א
שבת ויום טוב לאו זמן תפילין, דילפינן מ''והיה לאות'' – יצאו שבתות וימים טובים, שהן עצמן אות. וכבר כתבנו בסימן הקודם סעיף ג דאפילו להרמב''ם, דפסק כרבי יוסי הגלילי דלילה לאו זמן תפילין מקרא ד''ושמרת'', ולדידיה עובר בלאו כשמניחם בלילה, ואיהו דריש מהאי קרא גם לשבת ויום טוב, מכל מקום המניחם בשבת ויום טוב – אינו עובר בלאו מטעם שבארנו שם.

ומכל מקום כתב רבינו הבית יוסף דבשבת ויום טוב אסור להניח תפילין מפני שהם עצמם אות, ואם מניחים בהם אות אחר היה זלזול לאות שלהם. עד כאן לשונו. ואין הכוונה לאיסור תורה, אלא איסור משום בזיון שבת ויום טוב.

!  ב
והכי איתא במכילתא סוף פרשה י''ז:

רבי יצחק אומר: הואיל ושבת קרויה ''אות'' ותפילין קרויין ''אות'' – לא יתן אות בתוך אות. או יתן אות לתוך אות? אמרת תדחה שבת שחייבין עליה כרת ומיתת בית דין, לתפילין שאין חייבין עליה כרת ומיתת בית דין.
עד כאן לשונו, כלומר: שבת דוחה לתפילין, וגנאי הוא לשבת שתצטרך לאות אחר. ובילקוט יש עוד מאמר כזה בלשון אחר: תדחה שבת שנקראת ''אות'', וברית לתפילין שלא נקראת אלא ''אות'' בלבד? והכוונה שאסור להוסיף אות על אות שבת. ויום טוב הוי גם כן כשבת, שהרי כתיב בהו ''שבתון'': ''ביום הראשון שבתון'', ''וביום השמיני שבתון''.

ואפילו יום טוב שני שהוא מדרבנן – אסור בתפילין, דיש כוח ביד חכמים לעקור דבר מן התורה ב''שב ואל תעשה'', כמו שופר ולולב כשחל בשבת, כדאמרינן ביבמות <small><small>(צ ב)</small></small>. ופשוט הוא דאם הניח תפילין בשבת ויום טוב לשם מצוה, עובר על ''בל תוסיף''. ואם מותר לטלטל תפילין בשבת ויום טוב, יתבאר בסימן ש''ח בסייעתא דשמיא.

!  ג
ומהו האות? מרש''י מבואר דעצם השבת הוא האות. וזה לשון רש''י: שהן עצמן אות בין הקדוש ברוך הוא לישראל, דכתיב: ''כי אות היא ביני וביניכם''. ונאמר: ''ביני ובין בני ישראל אות היא לעולם'', דעיצומו של יום הוא האות. ובאור זרוע הגדול <small><small>(סימן תקפ''ט)</small></small> כתב: יצאו שבתות וימים טובים שהן עצמן אות. פירש רבינו אליקים דכתיב: ''ביני ובין בני ישראל אות היא'' ענין אחר שהן גופן אות, שנהר סמבטיון ומעלה בזכורו מוכיחין שנחים בהם. עד כאן לשונו. וכן מבואר מלשון הרי''ף, שכתב שהן גופן אות, דכתיב: ''כי אות היא ביני ובין בני ישראל''. עד כאן לשונו.

ושבת ויום טוב אחת הן, דגם יום טוב נקרא ''שבתון'' כמו שכתבתי. וכן ''ממחרת השבת'' – הכוונה על יום טוב ראשון של פסח. והתוספות והרא''ש כתבו דיש לומר: או דאיסור עשיית מלאכה נקרא ''אות'', או מצה בפסח וסוכה בסוכות. ונפקא מינה לענין חול המועד כמו שיתבאר בסייעתא דשמיא. והרוקח <small><small>(סימן ל')</small></small> כתב דאות של יציאת מצרים הוי אות, וזהו בשבת ותפילין.

<small><small>(ולכן מילה אף שהיא אות – אין יוצאים בזה האות, מפני שאינו אות של יציאת מצרים, עיין שם. ויש מהקדמונים שכתבו דאות מילה הוה אות רק שכל אדם צריך להיות עליו שני אותות, דעל פי שנים עדים יקום דבר. ולכן בחול הוי מילה ותפילין, ובשבת ויום טוב הוי מילה ואות של שבת וי''ט)</small></small>.

!  ד
ובדין תפילין בחול המועד: בש''ס ורי''ף ורמב''ם לא הוזכר להדיא אם חייב בתפילין אם לאו. והרא''ש פסק דחייב בתפילין, משום דהאות הוא איסור מלאכה, וחול המועד מותר מן התורה. וכן פסק המרדכי, וכתב שגם מהר''ם מרוטנבורג פסק כן. וכן ר''י בעל התוספות, וסמ''ק, וספר התרומה פסקו להניח בלא ברכה. ובתוספות בכמה מקומות כמסתפקים בזה, ובעירובין <small><small>(צו א)</small></small> כתבו דחייב על פי הירושלמי דפרק שלישי דמועד קטן. וכתבו שכן נהגו, עיין שם.

והרשב''א בתשובה <small><small>(סימן תר''צ)</small></small> פסק דפטור, משום דמלאכת חול המועד אסור מן התורה. וכתב שגם הראב''ד סובר כן. וכן נמצא באמת להראב''ד בספר תמים דעים <small><small>(סימן מ')</small></small>, וכן כתב בשם התוספות, עיין שם. אבל בתוספות שלפנינו לא נמצא כן. וכן התוספות כתבו דבה''ג אוסר להניחם בחול המועד, עיין שם. ובבה''ג שלפנינו לא נמצא זה.

ועל פי הזוהר כתבו הפוסקים דאסור להניחם. ורבינו הבית יוסף פסק שאין להניחם. ורבינו הרמ''א פסק שיש להניחם, ויעשה הברכה בלחש. וכל הספרדים אין מניחין, וכל האשכנזים מניחים. אך עתה מניחים בלא ברכה, וכן ראוי לעשות. וכבר האריכו בזה כמה מגדולי אחרונים, זה אומר בכה וזה אומר בכה, ולכן כל אחד יחזיק במנהגו.

ועכשיו רבו גם בין האשכנזים שלא להניחם, ואין להאריך בזה. מיהו על כל פנים בבית המדרש אחד לא יעשה זה בכה וזה בכה, משום ''לא תתגודדו''.

<small><small>(אם האות הוא מלאכה, תלוי אי מלאכת חול המועד דאורייתא או דרבנן. ואם האות הוא מצה וסוכה – פטור. ואם האות הוא כרש''י והרי''ף ואור זרוע עיצומו של יום נראה דחייב, וכן כתב במשכנות יעקב סימן ל''ז. ומכל מקום אפשר לומר דכמו שביום טוב לא מצינו לשון ''אות'' מפורש אלא שהם כשבת, אולי גם חול המועד כן, משום דכל אלו הימים הם ימי קדושה. וכן להרוקח דהאות הוא יציאת מצרים – וודאי דשייך זה בחול המועד, שהרי במוסף אומרים ''זכר ליציאת מצרים''. ואין להכריע בזה שעומד ברומו של עולם, ואלו ואלו דברי אלהים חיים.)</small></small>

~ סימן לב - דיני כתיבתן, ועל מה נכתבים, וכיצד נכתבין

!  א
מצות תפילין שיכתוב ארבע פרשיות אלו:

''קדש לי כל בכור'' עד ''מימים ימימה'',
''והיה כי יביאך'' עד ''בחזק יד הוציאנו ה' ממצרים'',
ופרשת ''שמע'' עד ''ובשעריך'',
''והיה אם שמוע'' עד ''על הארץ''.
ובשל ראש כותבים כל פרשה בקלף בפני עצמה, ובשל יד כותבין כולם על קלף אחד. ותניא במכילתא סוף פרשה ''בא'': כתבן שלא כסדרן – יגנוזו. והך ''שלא כסדרן'' כלול שלושה דברים:

האחד על המקום, והיינו שהסמיך בהשל יד ''שמע'' אצל ''קדש'' וכיוצא בזה. וכן בשל ראש: הניח ''שמע'' אצל ''קדש''.
והשנית על כתיבת הפרשיות, והיינו שכתב ''והיה כי יביאך'' קודם ל''קדש'' – פסול, שצריך לכתוב על הסדר שבארנו. ולכן אם נפסלה פרשה אחרונה – חוזר וכותבה. אבל אם נפסלה הראשונה – כולן פסולות, כלומר: לא פסול עצמו, אלא שאין לו עם מי לחברן אלא אם כן יש לו פרשה ראשונה אחרת שנכתבה קודם השלוש פרשיות, דאז מחברה וכשרות.
והשלישית בהאותיות, שאם טעה באות אחד וצריך למוחקו או לתקנו – נפסלים כל האותיות שאחריו עד סוף הפרשה. דהכתיבה צריך להיות כסדרן דווקא, הקודם קודם והמאוחר מאוחר. וזהו שאמרו בירושלמי פרק קמא דמגילה <small><small>(הלכה ט')</small></small>: אין תולין בתפילין ומזוזות. כלומר: דבתורה אם החסיר אות אחד – תולהו בין השיטין. ובתפילין ומזוזה אינו כן, משום דיהיה שלא כסדרן. ובדינים אלו חמורין מספר תורה, משום דכתיב: ''והיו'' – בהווייתן יהא. כלומר: על הסדר כפי שנכתב בתורה.

!  ב
ולפי זה אם נמחק או נתקלקל אות אחד בפרשה – פסולה. ודווקא כשנמחק לגמרי, אבל אם רישומו ניכר – כשרה, ומעבירה בקולמס. ועוד יתבאר בזה.

ואם הקלקול קטן, והיינו שנתקלקל האות אבל עדיין תמונתו עליו, כגון שנפסקו היודי''ן של האלפי''ן ומכל מקום תמונת אלפי''ן עליהם – מתקנן וכשרות. ואם נפסק הפסק קטן בגגו של בי''ת וכיוצא בו, אם ההפסק קטן עד שעדיין תמונת בי''ת עליו – מתקנו וכשר, דזה לא מקרי ''שלא כסדרן''. ועוד יתבאר בזה בסייעתא דשמיא.

וכן ''שלא כסדרן'' לא שייך רק בחסר ולא ביתר. ודבר זה כתב הרמב''ם בפ''ב דין ג, וזה לשונו:

וצריך להזהר במלא וחסר..., שאם כתב החסר מלא – פסול עד שימחק היתר. ואם כתב המלא חסר – פסול, ואין לו תקנה.
עד כאן לשונו, והטעם פשוט: דכל יתר כמי שאינו, ולא שייך ביה שלא כסדרן, ומוחקו וכשר. רק יש לדקדק דאם היתר הוא באמצע התיבה, שלא יהיה הפסק גדול באמצע התיבה, ומושך האות הקודם או שלאחריו כפי היכולת <small><small>(וכן כתב במגן אברהם סוף סעיף קטן ל''ג, עיין שם)</small></small>.

וכן אם כתב תיבה מיותרת – מוחקה וכשרה. ובלבד שלא ישאר ריוח כתשע אותיות קטנות, דאז פסול משום דהוי הפסק פרשה.

<small><small>(ואף שרבינו תם סובר דהפסק פרשה שלוש אותיות – לא קיימא לן כן, כמו שכתב המגן אברהם שם.)</small></small>

!  ג
בכתיבת הפרשיות של יד ושל ראש, מי קודם – אין עיכוב בדבר, דבזה לא שייך כסדרן ושלא כסדרן, ששניהם שוים. ורק יש אומרים כיון דשל ראש למעלה בקדושה משל יד – יכתוב השל ראש קודם.

אבל רבינו הרמ''א פסק להיפך, דלכתחילה יכתוב השל יד קודם להשל ראש. וטעמו נראה מפני שהשל יד נכתב בתורה מקודם. ועוד נראה לי טעם: דכיון דבשל יד נכתבו כל הפרשיות בקלף אחד כמו שכתבתי, משום דכן גזרה תורה ''וקשרתם לאות על ידך'' – צריך שתהיה אות אחת <small><small>(מנחות לד ב)</small></small>. ואם כן הקלף הזה בעת כתיבתו מקודש יותר מכל קלף של ראש, שאין בכל קלף יותר מפרשה אחת. ועוד: דכתיבת התפילין אינו מפורש ונכללו בהקשירה, והוי כמו דכתיב ''וקשרתם וכתבתם''. ואם כן כמו דבההנחה השל יד קודם, כמו כן בהכתיבה. ומיהו אינו לעיכובא, ואפשר דלכן סתמה התורה כתיבתם מפני שאינו לעיכובא.

!  ד
וכן בכתיבת האותיות, בכל אות בפני עצמה לא שייך ''כסדרן''. כלומר: דכל אות גופה יש בו קודם ומאוחר, כגון בה''י יש לו לכתוב מקודם הדלי''ת ואחר כך היו''ד, וכמו כן בכל האותיות. ומכל מקום אם הקדים המאוחר – לית לן בה, דכל זמן שלא נגמר האות – אין זה כלום <small><small>(פרי מגדים)</small></small>.

וכן אם כתב מקצת אות, ואחר כך כתב האות הקודם, וחזר והשלים האות שלאחריו – לא הוי ''שלא כסדרן'' מטעם שנתבאר <small><small>(שם)</small></small>.

וכן נראה לי אם לא תייג האותיות הצריכין תגין, וכתב האותיות שאחר כך – אין זה ''שלא כסדרן'', ויכול לתייגן אחר כך. וכן הדין בהקוצין של האותיות – יכול לעשות אחר כך, דכיון דעיקרי האותיות נכתבו כסדרן – לית לן בה.

<small><small>(וכתב המגן אברהם סעיף קטן א' דהדלי''ת של ''אחד'' צריך להיות גדול, כמו ארבע דלתי''ן קטנים מאוד, אבל לא כהדלתי''ן של הפרשיות. פרי מגדים.)</small></small>

!  ה
יש שכתבו ליזהר שיכתוב כל הפרשיות של יד ושל ראש רצופים, ולא יפסיק בדיבור כלל. ולכל הפחות בין פרשה ראשונה לשנייה לא יהיה שום הפסק, וכן בין שלישית לרביעית. ואם הפסיק בין שנייה לשלישית כשמתחיל לכתוב השלישית – יעביר הקולמס על תיבה ראשונה של פרשה ראשונה ושנייה, ואחר כך יכתוב השלישית <small><small>(שערי תשובה סעיף קטן ד' בשם כוונות)</small></small>.

והנה זה אינו מן הדין אלא מהידור בעלמא. ובוודאי ראוי להדר במצוה גדולה כזו. גם שיכתבם בטהרה שיטבול מטומאת קרי. ויכתוב הפרשיות רצופים משל יד וכן משל ראש. אבל בהפסק בין של יד לשל ראש – לא ידעתי הקפידה, שהרי שני מצות הן. וכל זה אינו לעיכובא כלל כמו שכתבתי.

!  ו
הכתיבה היא בדיו דווקא. ומהו ''דיו'' בארנו ביורה דעה סימן רע''א מן סעיף כ''ו עד סעיף ל''ה, ודברי רבותינו בעלי השולחן ערוך דלכאורה סותרין את עצמם משם לכאן סעיף ג.

ובארנו שם דעיקר הדין תלוי בשלושה דברים: שיהא שחור, ומתקיים, ומקורו מן העץ. ולכן בזמן הש''ס היו עושים מעשן השמנים של פירות שהם מן העץ. ועכשיו אין אנו בקיאים, לפיכך אנו עושים מעפצים שהם מן העץ, וגומ''א וקופע''ר וואסע''ר, וזהו קנקנתום.

!  ז
וזהו שכתבו רבותינו בעלי השולחן ערוך בסעיף ג:

יכתבם בדיו שחור, בין שיש בו מי עפצים בין שלא במי עפצים. ולכתחילה יחמיר לכתוב בדיו העשויה מעשן עצים, או שמנים שרוים במי עפצים.
עד כאן לשונם, כלומר: דמקודם כתבו דהעיקר הוא השחרות, דלדעת הרמב''ם רק זהו לעיכובא כמו שכתבתי שם. אך באמת דבר הבא מן העץ הוא לעיכובא, אף שהרמב''ם לא הזכיר זה. וכן הוא מפורש בזוהר תרומה <small><small>(דף קנ''ט)</small></small>, וזה לשונו:

וכל מילי דדיו עץ אינון. ועוד דיו אוכם, עיין שם. וזהו שכתבו דלכתחילה יחמיר לעשות מעשן שרוים במי עפצים, דשניהם מעצים. אך אין אנו בקיאין בזה, ולכן ביורה דעה שם ביארו רק שיהיה מן העץ. וזהו כמו שאנו עושים עפצים וגומ''א ששניהם מן העץ: דגומ''א גם כן מן העץ, דהוא שרף הנוטף מעץ, וקנקנתום לשחרות וזהו קופע''ר וואסע''ר.
<small><small>(ובזה אתי שפיר כל מה שנתקשה המגן אברהם בסעיף קטן ב', והפרי מגדים, עיין שם. ודייק ותמצא קל.)</small></small>

!  ח
כתב אפילו אות אחת בשאר מיני צבעונים או בזהב, שמערבין זהב שחוק במים וכותבין בו – פסולין לגמרי. דתיקון לא מהני שהרי צריך ''כסדרן'', וזה האות שלא נכתב בדיו הוה כלא נכתב כלל.

ואם זרק עפרות זהב על האותיות כדי לנאותן – מעביר הזהב וישאר כתב התחתון, וכשר. וכל זמן שלא העביר – פסול. ולכן אם זרק הזהב אפילו על אות אחד מהשמות – אין לו תקנה, לפי שאסור להעביר את הזהב דהוי כמוחק את השם, ובעוד הזהב עליו נפסל האות. ולכן צריכין גניזה.

<small><small>(ומכל מקום ''שלא כסדרן'' לא שייך כשמעביר.)</small></small>

!  ט
צריך שלא תדבק שום אות בחברתה. אלא כל אות תהיה מוקפת קלף מארבע רוחותיה <small><small>(גמרא כט א)</small></small>.

ואפילו האות האחרון צריך שיהיה מוקף בקלף מכל הרוחות. והטעם לא נתפרש, ונראה לי שזהו הלכה למשה מסיני. ויש מי שכתב מטעם ''כתיבה תמה'' <small><small>(הגר''ז)</small></small>. ולי נראה ד''כתיבה תמה'' אינו אלא בגוף האות. ועוד: דבמרדכי בריש הלכות ספר תורה הביא דעות שבספר תורה אין צריך היקף גויל, וכן נראה מהנימוקי יוסף ריש הלכות מזוזה, עיין שם. וגם הרי''ף לא הביא זה בספר תורה. ואם מטעם ''כתיבה תמה'' – הלא גם בספר תורה צריך ''כתיבה תמה''? אלא וודאי דזהו הלכה למשה מסיני, וסבירא ליה דלא נאמרה בספר תורה. מיהו אנן קיימא לן דגם בספר תורה מעכב, כמו שכתבתי ביורה דעה סימן רע''א. וכן פסק הרמב''ם בפרק ראשון דין י''ט, עיין שם.

<small><small>(ומלשון הטור לכאורה משמע כהגר''ז, וכן כתבו הט''ז והפרישה. אבל הב''ח כתב כדברינו, וכתב דהטור מילי מילי קתני ולא הביא ראיות. וברור הוא שטעמו מהראיות שהבאנו.)</small></small>

!  י
ובירושלמי ברכות <small><small>(פרק שני סוף הלכה ג')</small></small> איתא: עירב את האותיות – אית תנא תני כשר, ואית תני פסול. רבי אידי... <small><small>(כלומר לא פליגי)</small></small>: כשר מלמטן, פסול מלמעלן. כגון ''ארצינו תפארתינו'' – ''ארצך'' צריכה, ''תפארתך'' צריכה, עיין שם.

וביאורו כן הוא: דבאותיות שוות באורך, הדין ברור דאם הדיבוק מלמעלה – פסול, ומלמטה – כשר; משום דגם בלא הדיבוק נשאר צורת אות. אך באותיות שאינן דומות בארכן, כמו ''ארצך'', ''תפארתך'', דהכ''ף נמשך למטה יותר מהצדי''ק והתי''ו, ונדבקו בסוף הצדי''ק והתי''ו, ובהכ''ף הוא באמצע – צריכה שאלה. כלומר: והוי ספק ופסקינן לחומרא, וכן כתב הרשב''א בתשובה <small><small>(סימן תרי''א)</small></small>. וגירסתו בירושלמי לא היתה כגירסא שלנו, והוא ז''ל פירש דמלמעלה לא מהני גרירה, דהוי ''חק תוכות'' כיון דעדיין לא נגמר האות. ומלמטה מהני גרירה, עיין שם.

ומדברי כל הפוסקים משמע להדיא דגרירה מהני בכל ענין, דאין זה דמיון ל''חק תוכות'' כיון שאינו גורר אלא בין האותיות. וכן כתב מפורש בהגהות מיימוניות פרק ראשון <small><small>(אות פ')</small></small> ובמרדכי ריש פרק ''הקומץ רבה'', דכשעוסק בהפרדת האותיות – לא הוי כ''חק תוכות'', עיין שם. ורק המרדכי מחמיר גם בלמטה עד שיגרור, מדהש''ס שלנו אינו מחלק בכך, עיין שם <small><small>(וכן כתב הט''ז סעיף קטן ג')</small></small>.

!  יא
ולענין הלכה נראה דגרירה וודאי מהני, כמבואר מהטור והשולחן ערוך סעיף כ''ה וסעיף כ''ו, דאפילו בדיבוק באותיות השֵם – מותר לגרור. וכן דעת רוב הפוסקים.

אמנם בדיבוק מלמטה אם מחויבים לגרור – וודאי בחול יש לגרור. אבל בשבת ויום טוב דגרירה אסור יש לסמוך בפשיטות על הירושלמי, ושלא להוציא אחרת מפני עלבונה של תורה זו.

<small><small>(עיין מגן אברהם סעיף קטן ג' שנוטה להחמיר, ובשם הרד''ק מביא להקל, עיין שם. ולכן כשאי אפשר לגרור – יש לסמוך על זה. ואם התגין נוגעין זה לזה – יש לגרור, אבל לא מיפסל בכך. וזה שכתב שלהרמב''ם פסול, תמיהני: הלא הרמב''ם בפרק שני ובפרק שביעי כתב דהתגין אין מעכבין כלל, עיין שם. והמאירי מכשיר להדיא, כמו שכתב המגן אברהם. ודייק ותמצא קל.)</small></small>

!  יב
כתב רבינו הרמ''א בסעיף ד:

ויכתוב כתיבה תמה, שלא יחסר אפילו קוצו של יו''ד, ויהא מתוייג כהלכתו. ולכתחילה יכתוב כתיבה גסה קצת, שלא יהיו נמחקים מהרה. וכן מצוה ליפותם מבחוץ ומבפנים.
עד כאן לשונו. ואף על גב דבשבת <small><small>(קג ב)</small></small> אמרינן: ''וכתבתם'' – כתיבה תמה, שלא יכתוב אלפי''ן עייני''ן... מכל מקום גם חסרון קוצו של יו''ד אינו כתיבה תמה, דכתיבה תמה הוא כשהאות נכתב בשלימותו. ועוד: דגם בשם בעל כרחך אין הכוונה ממש אלפי''ן עייני''ן, דאם כן אינך צריך קרא ד''וכתבתם'' שהרי אין זה האות שצריך לכתוב. אלא הכוונה שיתראה קצת כעי''ן, כגון שהמשיך היו''ד התחתון של האל''ף למעלה ממש, והיו''ד העליון של האל''ף למטה ממש, ונראה קצת כעי''ן כמובן, אף שבאמת הוא אל''ף אך אינו בתמימותו. ואם כן גם בחסרון קוץ אינו בתמימותו. ועוד יתבאר בזה בסימן ל''ו סעיף ו, עיין שם.

!  יג
ודע כי שלושה קוצין יש ביו''ד:

האחד בימינו מתעקם קצת והוא העיקר;
והשני כנגדו בשמאל, קטן ממנו הרבה, ואינו עקום;
והשלישית מלמעלה בצד שמאל קוץ קטן, כמו שיתבאר בסימן ל''ו.
והנה שתים אלו נראה דמעכבים גם כן, אלא שביכולת לתקנם גם אחרי כתיבת התפילין, דאין בזה ''שלא כסדרן'' כיון דעיקר האות קיים <small><small>(וכן כתב הפרי מגדים בט''ז סעיף קטן ג')</small></small>. אבל בחסר קוץ הימין לגמרי, נראה דלא מהני כשיכתבנו אחר כך, שהרי בלעדו אין תמונת יו''ד עליו <small><small>(בית יוסף, וט''ז סימן ל''ו סעיף קטן א')</small></small>. והסופרים אינם נזהרים בהקוץ השמאלי, ויש לגעור בהם כי לדעת רבינו תם בתוספות מנחות <small><small>(כט א)</small></small> זהו קוצו של יו''ד שמעכב, עיין שם.

!  יד
ודע דמלשונו, שכתב דין מתוייג עם דין הקוצין, משמע לכאורה דשניהם מעכבים. וזהו כדעת הטור ביורה דעה סימן רע''ג. אבל הא בטור סימן ל''ו פסק רבינו הבית יוסף כדעת הרמב''ם שאין התגין מעכבין, ולא הגיה עליו כלום. וכבר כתבנו ביורה דעה סימן רע''ד סעיף י''ד דקיימא לן כהרמב''ם, עיין שם.

וצריך לומר דאין כוונתו להשוותם לגמרי, וזה שלא כתב דזהו רק לכתחילה כמו שכתב בכתיבה גסה – משום דלא דמי: דהתם הוא רק הידור לכתחילה כמו לייפותם שכתב ולא מעיקר הדין. אבל התגין הם מעיקר הדין גם להרמב''ם דהוא דינא דגמרא, וחייב לתקנם. ורק אין אנו פוסלים בלא התגים. ובדין זה לא מיירי הכא אלא בסימן ל''ו.

!  טו
כתב הטור:

וצריך שיכתוב בימינו אפילו אם שולט בשתי ידיו. ואיטר יד – שמאל דידיה הוה ימין.
עד כאן לשונו, והטעם: ד''כתיבה תמה'' אי אפשר להיות רק בימין <small><small>(לבוש)</small></small>. ועוד: דכתיב ''וקשרתם [...] וכתבתם'' – כקשירה כך כתיבה, וקשירה הוא בימין <small><small>(שם)</small></small>. ומבואר זה במנחות <small><small>(לז א)</small></small>.

וכתב רבינו הבית יוסף בספרו הגדול דאפילו בדיעבד פסול כשכתב בשמאל אם אינו שולט בשתי ידיו, ושכן פסקו בהגהות מיימוניות <small><small>(פרק שני)</small></small> בשם סמ''ק. וכן פסק הב''ח, עיין שם.

!  טז
ולפי זה נראה ברור שמה שכתב רבינו הבית יוסף בסעיף ה:

צריך שיכתוב בימינו אפילו אם הוא שולט בשתי ידיו. ואם כתב בשמאל – פסול אם אפשר למצוא אחרים כתובים בימין...
עד כאן לשונו, דמשמע דאם אי אפשר למצוא אחרים – כשרים בדיעבד. וברור הוא דכוונתו רק אשולט בשתי ידיו. אבל כשאינו שולט בשתי ידיו – פסול, דאם לא כן הרי הוא סותר את עצמו. ועוד: דמנא לן לומר כן, כיון דהגהות מיימוניות והסמ''ק פוסלים, ומבואר כן בגמרא?

ולכן תמיהני על מפרשי השולחן ערוך <small><small>(לבוש, וכן משמע ממגן אברהם סעיף קטן ד')</small></small> שמפרשים גם באינו שולט בשתי ידיו. ויש מי שכתבו שלא לברך עליהן, אבל מכל מקום יניחם <small><small>(פרי מגדים, ובית שמואל באבן העזר סימן קכ''ג סעיף קטן ד)</small></small>.

ולעניות דעתי המה פסולים לגמרי. וגם לענין שבת אינו חייב כשכותב בשמאלו, כמבואר בשבת <small><small>(קג א)</small></small> עיין שם. וכן האיטר כשכתב בימין כל אדם – פסולים, כדמשמע שם בשבת עיין שם.

ודע שיש מי שאומר דמי שעושה מלאכתו בימין וכותב בשמאל או להיפך – אין להיות סופר, דכיון דיש ספק מה מקרי ''ימינו'', כמבואר בסימן כ''ז שיש מחלוקת בזה לענין הנחת תפילין, ואם כן הוי ספק תורה באיזה יד שכותב <small><small>(פרי מגדים באשל סעיף קטן ה')</small></small>. ודברי טעם הם. וכותב בפיו – פסול לגמרי <small><small>(מגן אברהם סעיף קטן ה')</small></small>.

!  יז
הלכה למשה מסיני דמזוזה צריך שרטוט בכל שיטה ושיטה. ותפילין אינם צריכים בכל שיטה ושיטה, רק בשיטה העליונה, שהרי אסור לכתוב בלא שרטוט. וישרטט שיטה עליונה ותחתונה ושבצדדים, כדי שכשיכתוב כל השורות – יכתבם בשוה.

ובירושלמי פרק קמא דשבת מקפיד שלא לשרטט, שאומר שם: כל הפטור מדבר ועושיהו נקרא ''הדיוט'', ואומר שם לענין אחר, וממילא דהוא הדין בדין זה <small><small>(תוספות לב ב)</small></small>. אך זהו כשעושה משום חומרא. אבל אם יודע בעצמו שאין ביכלתו ליישר השיטות בלי שרטוט – כל השיטות יכול לשרטט. ורק יזהר שלא ישרטט בעופרת, מפני שהמקום מהשרטוט נשאר צבוע. והכי תניא בירושלמי מגילה <small><small>(פרק ראשון הלכות ט')</small></small>: מסרגלין בקנה וזהו שרטוט.

וכתב רבינו הרמ''א בסעיף ו:

ויש אומרים שצריך לשרטט תמיד למעלה ולמטה ומן הצדדים, אף על פי שיודע לכתוב בלא שרטוט. וכן נוהגים.
עד כאן לשונו, ואינו מובן: הלא גם לדעה ראשונה כן הוא, דשיטה ראשונה הוא בהכרח כמו שכתבתי. ואי משום השלוש האחרות – גם כן הכל מודים בזה, כמבואר מסמ''ג וספר התרומה <small><small>(עיין בית יוסף)</small></small>.

וצריך לומר דכיון דמלשון רבינו הבית יוסף שם נראה שלא הצריך רק שיטה עליונה, לזה אומר בלשון ''ויש אומרים''.

<small><small>(עיין מגן אברהם סעיף קטן ח', שדקדק: הא יש כמה חומרות שאנו מחמירין והרי נקרא ''הדיוט''? עיין שם. ונראה לי דוודאי כל שאין שום דעה להחומרא, או איזה סייג – וודאי שאין להחמיר. ורובי חומרות הם מפני הדעות. דייק ותמצא קל ותשכח. וכן משמע מהפרי מגדים, עיין שם.)</small></small>

!  יח
ודע שהרמב''ם כתב בפרק ראשון דין י''ב:

הלכה למשה מסיני שאין כותבין ספר תורה ולא מזוזה אלא בשרטוט. אבל תפילין אינם צריכים שרטוט, לפי שהן מחופין.
עד כאן לשונו, כלומר: שאין נראין לעין הקורא, כספר תורה ומזוזה שבודקין אותה לפרקים, ואם יכתוב בעיקום יראו הכל. אבל התפילין אינם נראים, ולא חיישינן אם יכתבו בעיקום. ולדבריו גם שורה ראשונה אינה צריכה, דסבירא ליה דזה שאמרו חכמינו ז''ל שאסור לכתוב בלא שרטוט – זהו בדבר הנראה לכל.

וזה שכתבנו מקודם הוא דעת רבינו תם ורוב הפוסקים. ונראה לי שהולכים לשיטתם, דרבינו תם סבירא ליה דגם ספר תורה אינו צריך שרטוט, כמו שכתב הטור יורה דעה בסימן רע''א, עיין שם. ולפיכך אי אפשר לו לפרש כהרמב''ם בתפילין מפני שהם מחופין, שהרי גם בספר תורה כן הוא. והרמב''ם לשיטתו דבספר תורה צריך שרטוט, לכן פירש בתפילין מפני החיפוי. ורבינו תם פירש דשורה ראשונה צריך.

ולפי זה לדינא אם כתב פרשיות של תפילין בלי שרטוט כלל, והיינו שגם שיטה העליונה לא שרטט, וגם כתב השורות בעיקום – יכול לסמוך על דעת הרמב''ם ולהניחן עד שישיג תפילין אחרים. ורבינו הבית יוסף כאן וביורה דעה שם החמיר כשני השיטות, דבכאן הצריך להשיטה העליונה שרטוט, ובשם הצריך בספר תורה שרטוט בכל השיטות. דכן עיקר לדינא, כמו שכתבתי שם בסעיף כ''ה, עיין שם.

!  יט
הלכה למשה מסיני: תפילין על הקלף, ולא על הדוכסוסטוס ולא על הגויל. וכותבין על הקלף במקום בשר. ואם שינה לכתוב במקום שיער, וכל שכן כשכתב על דוכסוסטוס או גויל – פסול.

ומהו ''קלף'', ומהו ''דוכסוסטוס'', ומהו ''גויל''? נתבאר ביורה דעה סימן רע''א ד''גויל'' מקרי כשעדיין לא נחלק העור כלל בעוביו לשנים, אלא שגררו השיער ומתקנים שם מעט, ובמקום הבשר אין מתקנים כלל.

ו''קלף'' מקרי: כשחולקים העור בעוביו, החלק החיצון שלצד השיער נקרא ''קלף'', והפנימי הדבוק לבשר מקרי ''דוכסוסטוס''. ולכן כי אמרינן ''כותבין על הקלף במקום בשר'', הכוונה במקום שקרוב יותר לבשר, והיינו במקום שנחלק, וקודם שנחלק היה דבוק להדוכסוסטוס. וזהו כפי מנהגם בזמן הש''ס, שהיו חולקין העורות.

!  כ
אבל קלפים שלנו שאין חולקין העור, אלא מגררים הרבה במקום הדבוק לבשר, שממילא חלק הדוכסוסטוס נופל ולא נשאר רק הקלף. וכותבים על מקום זה הנגרר הרבה, דאילו מצד השיער שמגררים קליפתו העליונה – אינו אלא כדי מה שצריך לתקנו ולהחליקו.

וכל הקלפים שלנו דין קלף יש להם, כי הסופרים בקיאים להכיר אם לא נשאר עדיין קצת דוכסוסטוס. והיינו שהוא חלק הרבה, והקלף אינו חלק כל כך. ואם אולי נשאר כקליפה דקה – מגררין אותה בסכין, ודבר זה ידוע לסופרים. ויזהרו שלא לגרור הרבה מצד השיער כדי שלא ישאר רק הדוכסוסטוס, דבכהאי גוונא פסול כמו שכתבתי.

!  כא
וצריך להיות הקלף מעובד בעפצים או בסיד. וצריך שיהא מעובד לשמו, וצריך להוציא בשפתיו שמעבדו ''לשם תפילין''. ובתחילת העיבוד יאמר כן, או שיעבדנו לשם ספר תורה. אבל אם עיבדו לשם מזוזה – פסול לתפילין, דקדושת תפילין חמורה מקדושת מזוזה. ומכל מקום מספר תורה לתפילין כשר, אף שספר תורה קדושתו חמורה מתפילין, דכל בלא מעשה רק הזמנה בעלמא – יכול לשנות מקדושה חמורה לקדושה קלה.

ואם עיבדו כותי, וישראל עומד על גביו – להרמב''ם פסול אפילו אמר לו הישראל שיעבד לשמו. ולהרא''ש כשר אם ישראל עומד על גביו, וסייעו קצת בעבודה. וכן נוהגין.

ופרטי דינים אלו בארנו ביורה דעה סימן רע''א מן סעיף ה' עד סעיף י''ב, עיין שם. ושם נתבאר אי צריך דווקא אמירה לשמה או די במחשבה. וגם נתבאר כשעיבדו שלא לשמה, אם יש לזה תיקון לחזור ולעבדו לשמה. וגם נתבאר דדווקא בתחילת העיבוד צריך להיות ה''לשמה'', עיין שם.

!  כב
כתב רבינו הבית יוסף בסעיף י:

כשמסמנים הנקבים במרצע כעין אותיות, אף על פי שנקל להכותי לזייף – אין חוששין. דמירתת פן יכיר ישראל בטביעות עין.
עד כאן לשונו, כלומר: דדרך הסופרים כשמניחים העורות בעת העיבוד תחת יד הכותי – עושים סימנים על העורות שלא יחליפם. ונקבים בעלמא אינם כלום, עד שיעשה נקבים כעין אותיות. ואף שגם בזה נקל לזייף, שיניח עור על עור זו ויעשה אותם הנקבים על עור זה, מכל מקום מירתת פן לא ישתוו לגמרי. וכבר בארנו ביורה דעה שם סעיף ט דמיירי במקום שהכותי נהנה בחליפין. דאם לא כן – הרי אינו חשוד להכשיל.

<small><small>(ובזה מתורץ מה שתמה האליה רבה סעיף קטן י''ח על הסופרים שעושים סימנים קטנים מזה, עיין שם. ועיין מגן אברהם סעיף קטן י''ג שהקשה מיורה דעה סימן קי''ח סעיף ג. ולא הבנתי, דהא גם כאן מכיר בוודאי הכתב. ומה שכתב בשם הגהות מיימוניות דאם נתנו בתחילה בעיבוד לשם קדושה אינו צריך עוד, בארנו ביורה דעה שם)</small></small>.

!  כג
הקלף יהיה מעור בהמה חיה ועוף הטהורים, דכתיב: ''למען תהיה תורת ה' בפיך'' – מן המותר בפיך. ואפילו שארי ספרים שיש בהם שמות – אסור לכתוב על דברים טמאים <small><small>(מגן אברהם סעיף קטן י''א)</small></small>. ולעניות דעתי נראה דאפילו בלא שמות – אסור לכתוב דברי תורה על דברים טמאים. ומי יתן טהור מטמא.

אבל על עורות טהורים – מותר לכתוב, אפילו בנבילה וטריפה שלהם <small><small>(שבת קח א)</small></small>, כיון שהוא ממין המותר ''בפיך''. אבל מעור דג – אסור אפילו בטהורות, משום דנפיש זוהמיה <small><small>(שם)</small></small>.

והקלף צריך להיות שלם, שלא יהא בו נקבים שאין הדיו עובר עליו, דהיינו שלא תהא האות נראה בו חלוקה לשתים. אמנם מה שנראה כנגד השמש כחלוקה – לית לן בה <small><small>(ב''ח ומגן אברהם סעיף קטן ט''ו)</small></small>.

ויש שחלקו הקלפים למדרגות: דמשובח מכולם עור שליל, ושל חיה יותר משל בהמה, וכשרות עדיף מטרפות. ולא ידעתי מנא לן לחדש דבר שחכמינו ז''ל לא אמרו כן. וכבר כתבנו מזה ביורה דעה סימן רע''א.

!  כד
הסופרים הזריזים עושים שלושה מיני קלפים: העב יותר לכתוב בו פרשת ''שמע'' שהיא קטנה, והדק ממנו לפרשת ''והיה כי יביאך'' שהיא יותר גדולה. ולפרשת ''קדש'' ולפרשת ''והיה אם שמע'' שהם ארוכות – עושים קלף דק מאוד. ובזה יתמלאו הבתים של ראש בשוה, וזהו נוי לתפילין.

<small><small>(ובשולחן ערוך סעיף י''ד יש טעות הדפוס, עיין שם. וגם בהבית יוסף יש טעות זה.)</small></small>

ויש שמניחים גליונות גדולים בהפרשיות הקטנות יותר מפרשיות הגדולות, ועובי הקלפים עושים בשוה.

!  כה
הרמב''ם סוף פרק ראשון, אחר שכתב דין שכל אות צריך להיות מוקף קלף מכל צדדיו, ושכל אות צריך להיות כתיקונה עד שהתינוק יכול לקרותה ושירוץ הקורא בו, כתב וזה לשונו:

עור שהיה נקוב – לא יכתוב על גבי הנקב. וכל נקב שהדיו עוברת עליו – אינו נקב... ניקב העור אחר שנכתב, אם ניקב בתוך האות כגון תוך ה''א או תוך מ''ם וכן בשאר אותיות – כשר. ניקב בירך של אות עד שנפסקה, אם נשתייר ממנה מלוא אות קטנה – כשר, והוא שלא תדמה לאות אחרת. ואם לא נשתייר ממנה מלא אות קטנה – פסולה.
עד כאן לשונו.

<small><small>(ומפרש במנחות כט א: ניקב תוכו של ה''א כלשון אחר דרש''י, ד''תוכו'' הוא החלק שבתוכו. והרא''ש בהלכות ספר תורה סימן ט''ו הכריע כלשון ראשון דרש''י, ד''תוכו'' הוא הרגל השמאלי של הה''א. והקשה על הלשון אחר מה שכתב ה' דנקט, עיין שם. ונראה לי דנקיט משום יריכו, דזהו רק בה''א. וכן בירושלמי מגילה פרק ראשון הלכה ט ביריכו נקיט ה''א, ובתוכו בי''ת, עיין שם. ובמנחות דחדא מימרא היא – נקט ה''א משום יריכו.)</small></small>

!  כו
והנה מדברי הרמב''ם מתבאר להדיא שבדין היקף קלף יש חילוק בין קודם כתיבת האות לניקב אחר כך. וסברא זו כתבה רבינו הבית יוסף בספרו הגדול בשם סדר גט אשכנזי, וכתב שכן נראה להדיא מהרמב''ם, עיין שם. וכן כתב בשולחן ערוך סוף סעיף ט''ז, וזה לשונו:

הא דמכשרינן כשנפסק אות – דווקא [כשנכתב] <small><small>(כשנפסק)</small></small> בכשרות ואחר כך נפסק. אבל אם מתחילה כשנכתב היה שם נקב ונפסק בו, או אם רגל הכ''ף הפשוטה או כיוצא בה מגיע לסוף הקלף בלי היקף קלף מתחילתו – פסול.
עד כאן לשונו.

ואין לשאול: דאם כן למה כתב בשולחן ערוך אורח חיים לב#סעיף דסעיף ד שלא תדבק אות בחברתה, אלא כל אות תהיה מוקפת גויל? עד כאן לשונו. וכן בסעיף כ''ה וסעיף כ''ו כתב דאותיות דבוקות יכול להפרידם, עיין שם. והיה לו לבאר דזהו רק בשעת כתיבתם, אבל כשנדבקו אחר כך – אינו צריך להפרידם, מפני שמוקף גויל אינו צריך רק בשעת כתיבה ולא כשנדבקו אחר כך כמו בנקב.

דיש לומר דלא דמי: חדא דבדיבוק יכול לתקן, מה שאין כן בנקב. ועוד: דדיבוק אות לאות חמיר טפי מפני שנראים כאות אחד, וזה פסול גם אם נדבקו אחר כך. ותדע לך שכן הוא, שהרי הרמב''ם בפרק עשירי בעשרים פסולים שחשב שם, חשב נגיעות האותיות זו לזו. ולמה לא חשב היקף גויל? אלא וודאי משום דהיקף גויל אינו פוסל רק בתחילת הכתיבה, ודיבוק פוסל גם אחר כך.

<small><small>(ובזה מתורץ קושית מהר''ל בן חביב שהביא הבית יוסף, למה לא חשב הרמב''ם היקף גויל, עיין שם. ולפי מה שכתבתי אתי שפיר. ודייק ותמצא קל.)</small></small>

!  כז
אמנם ברור הדבר שהטור, וספר התרומה, והסמ''ג, והמרדכי, והגהות מיימוניות – לית להו חילוק זה בין קודם הכתיבה לאחר הכתיבה. דהטור כתב:

ואם לאחר שנכתב ניקב בתוך האות – כשר. ויש אומרים אפילו ניקב כל תוכו. ובירושלמי משמע שצריך גם בפנים מוקף גויל.
עד כאן לשונו, וכן כתבו הפוסקים שהבאנו. ואי סלקא דעתך שמחלקים בין קודם הכתיבה לאחר כך – לא הוה ליה לומר דבירושלמי מצריך גם היקף גויל מבפנים, הא גם הש''ס שלנו סובר כן. אלא דסבירא ליה דלאחר כתיבה אינו צריך, והוה ליה לומר דבירושלמי מצריך גם אחר כתיבה היקף גויל. ועוד: דלמה לנו לעשות מחלוקת בין הבבלי ובין הירושלמי? נימא דהירושלמי מיירי בשעת הכתיבה, ובאמת נאמר כן לדעת הרמב''ם. ואי משום דמשמע להו דהירושלמי מיירי גם כן לאחר כתיבה – הוה ליה לומר כן, כיון שזהו עיקר המחלוקת. אלא וודאי דלא סבירא ליה חילוק זה כלל.

!  כח
ואין לשאול: דאם כן איך כתבו הטור והפוסקים בניקב הרגל הפנימי של הה''א אם נשאר כל שהוא כשר, ובניקב הרגל הימיני כשנשאר כאות קטנה כשר, הא אין כאן היקף גויל? דמטעם זה דקדקו רבינו הבית יוסף וסידור גט אשכנזי לחלק בין קודם כתיבה לאחר כך, כמבואר בספרו הגדול.

אמנם באמת נראה לעניות דעתי דאין צורך לחילוק זה, דלענין היקף גויל מצרפינן גם מקצת האות שלאחר הנקב. וראיה ברורה לזה, שהרי רש''י ז''ל במנחות <small><small>(כט ב)</small></small> פירש על איפסקא ליה כרע דוי''ו ד''ויהרג'', ופירש''י שהוי''ו אירע במקום נקב, עיין שם. הרי לדידיה היה נקב בשעת הכתיבה <small><small>(וכן כתב בדרישה אות ה' ונשאר בקושיא, עיין שם)</small></small>. אלא וודאי דלא קשיא כלל: דאנו מצרכינן כדי אות קטנה בלי הפסק הנקב, דאם לא כן אין שם ''אות'' עליו. אבל לעולם מחשבינן גם מה שאחר הנקב והוה מוקף גויל.

!  כט
ולפי זה תמוהים מאוד דברי רבינו הבית יוסף בשולחן ערוך. דבסעיף ט''ו כתב כלשון הטור, ובסוף סעיף ט''ז כתב כדברי הרמב''ם. והמה סותרים זה לזה, וכבר תמהו עליו בזה <small><small>(ט''ז סעיף קטן י''ד, ואליה רבה סעיף קטן כ''ז)</small></small>.

ונראה לי דלעולם סובר כהרמב''ם. וזה שכתב לשון הטור משום דלפי דעת הטור סובר הש''ס שלנו דמבפנים אינו צריך היקף גויל, וכדי שלא להורות כן העתיק לשונו. דאפילו לדעת הטור אין הלכה כן, כיון דבירושלמי מפורש דצריך. וכל שכן לדברי הרמב''ם כולי עלמא סוברים כן. וכיון דלדינא אין נפקא מינה בזה, העתיק לשונו כדי לקצר כדרכו.

<small><small>(ומה שכתב הט''ז דהטור סבירא ליה כתירוץ הראשון של הבית יוסף לחלק בין דיבוק לנקב – תמוה. דאם כן אפילו ניקב בחוץ אינו פוסל, כל שכן בפנים. וכן תמה הפרי מגדים. ויתר דברי הפרי מגדים בסעיף קטן י''ד ובסעיף קטן ח' לא אבין, עיין שם שלשונו מגומגם.)</small></small>

!  ל
כבר נתבאר דדעת הטור דבניקב רגל הימיני בה''א – צריך להשתייר כמלוא אות קטנה. אבל ברגל פנימי – גם במשהו כשר. וזהו דעת הרא''ש.

אבל שארי פוסקים מצריכים גם בזה כמלוא אות קטנה, והיינו יו''ד. ואם נפסק בעוביו, אם נשתייר כחוט דק – כשר. והכי הלכתא <small><small>(מגן אברהם סעיף קטן ט''ז)</small></small>.

!  לא
כתבו רבותינו בעלי השולחן ערוך בסעיף ט''ז:

נפסק אחת מהאותיות הפשוטות, כגון וי''ו זיי''ן וכיוצא בהן, אם תינוק שאינו לא חכים ולא טיפש יודע לקרותו – כשר. ואם לאו – פסול. ואינו צריך לכסות לו שאר אותיות כמו שנוהגים.
מיהו אם אנו רואים שלא נשאר צורת האות כתיקונו, או נפסק רגל האל''ף – פסול אף על פי שהתינוק קורא אותו כהלכתו.
עד כאן לשונו.

<small><small>(כן צריך לומר כפי שהגיה הט''ז בסוף סעיף קטן ט', עיין שם. ודברי המגן אברהם סעיף קטן י''ח דחוקים. והמחוור כמו שכתב היד אפרים, דמה שכתב האח''ד – כוונתו ה''א-חי''ת-דלי''ת, עיין שם.)</small></small>

!  לב
ביאור הדברים כמו שכתב הריב''ש <small><small>(סימן ק''כ)</small></small>, וזה לשונו:

דלא מהני קריאת התינוק אלא היכא שהפסול הוא משום שזה האות נדמה לאות אחר. אבל היכא שהפסול הוא משום שנפסק צורתו – לא מהני... וכן אין להכשיר האל''ף, שאין רגל השמאלי נוגע לקו האמצעי בשביל שהתינוק יקראנה אל''ף, שהרי מפני הפירוד לא יטעה לומר שהיא אות אחרת...
עד כאן לשונו. וכן כתב המהרי''ק שורש ס''ט בדין אלפי''ן שאין היודי''ן שלהם נוגעת על עצמה, וכן נקודת הפ''א שאין נוגעת לגגה, וזה לשונו:

ופשוט שאין להכשירו על ידי קריאת התינוק, שלא נאמרו דברים הללו אלא כשנפסק האות ובציר לה משיעורא, כגון וי''ו קטיעא שאנו מסופקים אם הגיע לאורך וי''ו או הוא כשיעור יו''ד. ולזה תועיל קריאת התינוק כשקראו וי''ו, מדלא קראו יו''ד. אבל היכא דפשיטא שאין האות נשאר בצורתה מה תועיל קריאת התינוק, שעינינו רואות שאין האות בצורתה?
עד כאן לשונו <small><small>(והביאם הט''ז בסעיף קטן ט')</small></small>. ובזה נתבארו דברי השולחן ערוך.

!  לג
ולפי זה בוי''ו קצר הדומה ליו''ד, או יו''ד ארוך הדומה לוי''ו, או זיי''ן קצר הדומה ליו''ד, או זיי''ן ארוך הדומה לנו''ן פשוטה, או בי''ת עגול הדומה לכ''ף כפופה, או כ''ף מרובע הדומה לבי''ת, או דלי''ת שראשו קצר ודומה לוי''ו, או וי''ו שראשו רחב הדומה לדלי''ת, או דלי''ת שהצדדי שלו ארוך ודומה לכ''ף פשוטה, או כ''ף פשוטה שהצדדי קצר ודומה לדלי''ת, או גימ''ל שהראש התחתון מחובר ודומה לנו''ן כפופה, או נו''ן כפופה שהראש התחתון אינו מחובר ודומה לגימ''ל, או ה''א שיריכו השמאלי מחובר ודומה לחי''ת, או חי''ת שהשמאלי אינו מחובר ודומה לה''א, או ה''א שהירך השמאלי אינו ניכר בטוב ודומה לדלי''ת, או וי''ו שהקו הוא באמצע ודומה לזיי''ן, או זיי''ן שהקו בהצד ודומה לוי''ו – בכל אלו וכיוצא באלו מהני קריאת התינוק.

אבל באלפי''ן, ושיני''ן, ועייני''ן, וצדי''ן שאין הראשים מחוברין להקוין – אינו מועיל קריאת התינוק. וכן בכל האותיות כיוצא בזה.

<small><small>(עיין שערי תשובה סעיף קטן כ''ג בשם גינת ורדים, דכ''ף פשוטה בסוף שיטה שהמשיך הגג עד שדומה לדלי''ת או לרי''ש, דיש להקל בשעת הדחק משום דמוכח שהמשיכו להשלמת השיטה, עיין שם. ואין שום טעם בזה, ואפילו בשעת הדחק פסול אם התינוק קוראה ד' או ר'. ושארי דבריו יתבארו בסימן ל''ו.)</small></small>

!  לד
מהו תינוק דלא חכים? שאינו מבין הענין, דכשמבין יגיד מפני הענין ולא מפני תמונת האות. ולא טיפש, הוא שיודע היטב תמונת האותיות.

וזה שכתבו שאינו צריך לכסות לו מלפניו ומלאחריו, הטעם פשוט: דכיון שאינו מבין המשך הענין, מה לנו לכסות לו? ומכל מקום יש אומרים דלפניו צריך לכסות ולא מלאחריו <small><small>(מגן אברהם סעיף קטן י''ט)</small></small>. והטעם: דחיישינן שמא מבין מעט הענין, דאם לא כן אין שום חשש בזה. וכן המנהג לכסות מה שלפניו.

ודע דזה דסמכינן בוי''ו קצר על קריאת התינוק, זה בקצר לגמרי. אבל בנפסק באמצע – לא סמכינן עליו כשיאמר שהוא וי''ו, מפני שאמירתו הוא מפני הצירוף. ולכן צריך לכסות לו החלק התחתון <small><small>(ט''ז סעיף קטן י')</small></small>. ואף שיש חולקים בזה, וסבירא להו דלא חיישינן שיאמר מפני הצירוף <small><small>(עיין אליה רבה)</small></small>, מכל מקום העיקר כמו שכתבתי.

ודע דבכל זה אין חילוק בין שהאות נתקלקל אחר הכתיבה, ובין שהסופר כתבו כך, דבכולם סומכין על קריאת התינוק <small><small>(ט''ז שם)</small></small>. דלא כיש מי שחולק, וסבירא ליה דלא סמכינן על קריאת התינוק רק באות שנתקלקל ולא במה שכתב הסופר מתחילה <small><small>(עיין ב''ח)</small></small>, דאין שום טעם לחלק בזה.

!  לה
אם נפלה טיפת דיו לתוך האות וקלקל האות, בין שנפל בעת הכתיבה ובין שנפל לאחר הכתיבה, ובין שקלקלו שנאבדה ממנו תמונת אות ובין שעל ידי הטיפה נראה כאות אחר, כגון שנפלה טיפה בתוך אות דלי''ת ונדמה לה''י או בתוך ההפסק של ירך הה''א ונדמה לחי''ת, וכן כל כיוצא בזה – נפסל האות. ואפילו הטיפה החסיר רק הקוצה של יו''ד – פסול.

אך אם החסיר התגין – לית לן בה, וסמכינן על הרמב''ם שאין התגין מעכבים, וכמו שכתבתי בסעיף י''ד. וכן שארי קוצין של האותיות, כשנפלה עליהם טיפה לית לן בה, כיון דגוף האות קיים.

ואם יש ספק אם נאבדה תמונת האות אם לאו, או אם דומה לאות אחרת – סומכין על תינוק דלא חכים ולא טפש, וכפי שיאמר כן יהיה.

ודע דאין חילוק בין דיו לצבע, דגם כל מין צבע שנפל – פוסל אם קלקל האות. לבד שעוה כשנפל על האות אינו פוסלה, דהוא ככיסוי בעלמא, וגוררה וכשר. ואם מותר לגוררה בשבת, יתבאר בסימן ש''מ שאסור, דלגבי איסור סקילה חשיב כמחיקה. ומכל מקום לענין הקריאה בספר תורה, כשאירע כן בשבת יכולים לקרות בה, דנחשב ככיסוי בעלמא.

אבל דיו וצבע אף שהם לחים עדיין והאות יבש, מכל מקום לא שייך לומר כיסוי על זה, דכיון שנשפך וקלקלו – הוי כנמחק האות, וצריך תיקון כמו שיתבאר. וקודם תיקונו פסול לגמרי. ולכן בתפילין ומזוזות כשנפל דיו על אות וקלקלו, וכבר נכתבו הרבה אותיות אחר אות זה – נפסלו. ולא מהני תיקון דהוה שלא כסדרן, אלא אם כן יכול למחוק כל האותיות שנכתבו אחר זה האות, כגון שאין שם ביניהם.

!  לו
וכיצד תקנתו? דזה אין מועיל לגרור הדיו במקום שנפל ויוחזר האות לתיקונו. דהוה ''חק תוכות'', כלומר: דהתורה אמרה ''וכתבתם'' ולא ''וחקקתם'', ו''חקיקה'' מקרי כשחוקק סביבות האות והאות נתהוה ממילא. וזהו בטיפת דיו כשקלקל האות, ועתה מתקנו על ידי גרירת הדיו סביב האות – הוה ''חק תוכות'' ופסול מן התורה. אלא יגרור כל האות לגמרי ויחזור ויכתבנו.

וכן אם נעשה על ידי הטיפה כאות אחרת, כגון שהמשיך ירך הה''א לגגה – לא מהני גרירת הטיפה, דהוה ''חק תוכות''. אלא יגרור כל הירך ויחזור ויכתוב. וכן אם הטיפה עשתה מבי''ת פ''א – לא מהני מחיקת הטיפה. אלא יגרור כל הגג עם הטיפה, ויחזור ויעשה גג.

אמנם טיפה שעשתה מן דלי''ת ה''א נראה דמהני גרירת הטיפה, שהרי עומדת בפני עצמה, ולא קלקלה את הדלי''ת אלא ששינתו לה''א. ועתה נוטלו ממנו והדלי''ת כמקדם. ויש לעיין בזה, ולדינא נראה לעניות דעתי כמו שכתבתי.

!  לז
היה צריך לכתוב אות, ונפלה טיפת דיו ועשתה כמין חצי אות – לא ישלים האות בצירוף הטיפה, דאין זה כתיבה. אלא ימחקנה, דבעינן כל האות על ידי כתיבה <small><small>(מגן אברהם סעיף קטן כ''ג)</small></small>. ואף על גב דבגט יש מקילין בכהאי גוונא, כמו שכתבתי באבן העזר סימן קכ''ה – לא דמי, דבגט אין צריך קדושה רק ''לשמה''. והעיקר בתורף הגט מן התורה כמבואר שם, ולכן לא חיישינן בזה. מה שאין כן בספרי תורה תפילין ומזוזות, דבכל אות ומקצת אות צריך קדושה, ובחסר מקצת אות פסולים לגמרי – פשיטא דבכהאי גוונא פסול, דמקצת אות זה לא נכתב, ופשיטא שאין בו קדושה.

<small><small>(כן נראה לי. וצריך עיון על המגן אברהם בסוף סעיף קטן כ''ג, עיין שם. והדין ברור כמו שכתבתי.)</small></small>

!  לח
וכן אם טעה וכתב דלי''ת במקום רי''ש, או בי''ת במקום כ''ף – אין תקנה למחוק התג לתקן האות שיהיה בעיגול, דזהו ''חק תוכות''. אלא יוסיף דיו על התג ויעשנו עגול, דזהו כתיבה ממש.

וכן להיפך: כשכתב רי''ש במקום דלי''ת, או כ''ף במקום בי''ת – אין תקנה לחקוק העיגול ולעשותו תג, דזהו ''חק תוכות''. אלא יוסיף דיו על העיגול ויעשנו כתג, וכדומה לזה בשארי אותיות.

וזהו כשלא כתב אחריו, דאם כתב אחריו לא מהני שום תיקון, דהוי ''שלא כסדרן''. אלא אם כן ימחקם גם כן אם אין שֵם ביניהם <small><small>(כל זה מתבאר מט''ז סעיף קטן ט''ז, וממגן אברהם סעיף קטן כ''ד)</small></small>.

ודע דכשהפסול הוא משום ''חק תוכות'' – לא מהני העברת קולמס על האות.

!  לט
מ''ם פתוחה שנדבק פתיחתה ונסתמה, פסק רבינו הבית יוסף בסעיף י''ח שאין מועיל לגרור הדבק ולפותחה, דהוי כ''חק תוכות'' כיון שאינו עושה מעשה בגוף האות הנשאר. דלא כ''יש מי שאומר'' דזה אינו ''חק תוכות'' משום, דזהו כשני אותיות הדבוקים דמהני גרירה ביניהם <small><small>(עיין מגן אברהם סעיף קטן כ''ה בשם הרא''ם)</small></small>. דאינו כן, דסוף סוף אות אחד הוא.

אמנם גם אינו צריך לגרור כל המ''ם, כמו שיש מי שסובר כן <small><small>(ר''ם אלשקר ורד''ך, עיין בית יוסף)</small></small>. אלא שדי לגרור החרטום של המ''ם, והיינו הוי''ו של המ''ם לגוררו כולו, דהמ''ם הוא כמורכב מנו''ן כפופה עם וי''ו. ולכן כיון דהנו''ן נכתב בהכשר – ישאר על מקומו. והוי''ו יגרור, ויכתוב וי''ו אחר. ואפילו אם נסתם אחרי כתיבת כולו, ואם כן הרי גם הוי''ו נעשה בהכשר, מכל מקום הרי בהכרח לעשות מעשה בגוף האות כמו שכתבתי, ודיו בהוי''ו בלבד.

אך זהו רק במ''ם, מפני שעשייתו הוא בשתי כתיבות: נו''ן ווי''ו כמו שכתבתי. אבל רי''ש שעשאה כמין דלי''ת, ובא לגוררו – גוררו כולו. ולא די לגרור הגג בלבד או הירך בלבד, דכיון שכל האות נעשה כאחת, וכולו נעשה בפסול, לפיכך צריך לגרור שניהם. וכדומה לזה בשארי אותיות. ולכן אם מתחילה כתב רי''ש כהוגן, ואחר כך טעה ועשה לו תג – דיו לגרור הגג עם התג או הירך עם התג, כיון שנעשה בהכשר ודומה למ''ם <small><small>(מגן אברהם שם)</small></small>. ויש מחמירין גם בזה, והמחמיר תבוא עליו ברכה. אבל עיקר הדין כמו שכתבתי <small><small>(ועיין מה שכתבתי בסימן ל''ו סעיף י''ז)</small></small>.

!  מ
וכיון שנתבאר דהמ''ם, מפני שאין עשייתו בפעם אחת אינו צריך לגוררו כולו, ולכן פשיטא ברגלי הה''א והקו''ף שנגעו בהגג – דיו שיגרור הרגל בלבד ויחזור ויעשנו. ואינו לגוררו כולו כיון שהגג כדין נכתב, ושני גולמים הם. וכן היודי''ן שבאל''ף, שצריך שיהיה רק הקוין הדקין מחובר להקו הארוך, אם הם מחוברים יותר מכשיעור והיינו שכל רוחבן של היודי''ן מחוברין, ונפסל האל''ף. וגרירה לא מהני בהדיבוק בלבד שזהו ''חק תוכות'', אלא יגרור היודי''ן ויתקנם, ואינו צריך לגרור הקו הארוך כיון שאינם נעשים בבת אחת. וכן הדין ביודי''ן של השי''ן, והעי''ן, והצדי''ק, והפ''א, ורגלי התי''ו, אם נגעו יותר מכפי הנצרך – יגררם ויתקנם.

וכבר נתבאר דדיבוק אות לאות, בין בשעת כתיבה בין לאחר כתיבה – פסול. אך בזה מהני הפרדה, דלא הוי ''חק תוכות'' כיון שכל אות בפני עצמה ניכר כתיקונו. ולכן מפרידן וכשר. וכן אם רגל הכ''ף פשוטה או שארי אותיות הפשוטים הארוכים מגיעים לסוף היריעה בלי היקף קלף – רשאי לגרור קצת, דזה אינו כ''חק תוכות''.

וזה שבדיבוק אות לאות מהני גרירה, היינו כשלא נתקלקלו האותיות. אבל כשנתקלקלו – לא מהני רק גרירת גוף האותיות. ויש אומרים דגם כשהדיבוק מתפשט בכל אורך האותיות – לא מהני רק גרירת גוף האותיות. ואינו כן <small><small>(מגן אברהם סעיף קטן כ''ז)</small></small>. וכן אם נדבקה רגל הה''א רק כחוט השערה, והתינוק מכיר שהוא ה''א – מותר לגרור הדיבוק <small><small>(שם)</small></small>. וכן הדין בקוצין הדקין של יו''די האלף כשנוגעין – לית לן בה. וכהאי גוונא בכל האותיות.

<small><small>(מה שכתב המגן אברהם בסעיף קטן כ''ו בשם הר''ם גאלאנטי. ויתר דבריו יתבארו בסייעתא דשמיא בסימן ל''ו, כי שם מקומם.)</small></small>

!  מא
בדבר הכרת התינוק על האותיות שנתבאר, אירע כמה פעמים שמראין לתינוק ואומר כך, ואחר כך מראין לתינוק אחר ואינו אומר כהראשון, נראה לעניות דעתי דאין להשגיח על השני. דכיון שחכמינו ז''ל צוו להראותו לתינוק – כפי שיאמר הראשון כן יקום. דאם לא כן לעולם לא יתברר הדבר, דכמו שיש שינוי דעות בגדולים, כמו כן בקטנים לפי דעותיהם. וכיוצא בזה אמרו חכמינו ז''ל: כל מקום שהאמינה תורה עד אחד – הרי הוא כשנים.

אמנם אם שני תינוקות אומרים היפך מהראשון, נראה דאזלינן בתרייהו. ואם שואלים להרבה נערים, זה אומר בכה וזה אומר בכה – אזלינן בתר רובא. ובמחצה למחצה אזלינן לחומרא <small><small>(כן נראה לי בדינים אלו)</small></small>.

!  מב
בתחילת כתיבת הפרשיות יאמר בפיו: ''אני כותב לשם קדושת תפילין, וכל אזכרות שבו לשם קדושת השם'' <small><small>(פרי מגדים)</small></small>. ומלבד זה צריך בכל פעם שכותב אזכרות, צריך לומר בכל אזכרה שכותב לשם קדושת השם. וכשכותב שני אזכרות או יותר כאחד בלא הפסק – די בקידוש אחד. ויש אומרים דסגי כשמחשב שכותב האזכרה לשמן, דהואיל שהוציא בתחילת הכתיבה בפיו – סגי בהכי. ויש להקל בדיעבד, אבל לכתחילה צריך שיוציא בשפתיו.

ואם רוצה לנמנם – לא יכתוב, דאינו כותב אז בכוונה.

וקודם כתיבת השם יעיין בקולמס שלא תהיה מלא דיו, כדי שלא יבוא לידי מחיקה. ולכן כשטובל הקולמס יכתוב אות אחד לפני השם, ואחר כך יכתוב השם ויקדש הדיו באותו אות. ואם לא הניח אות לפני השם, מכל מקום יעיין באיזה אות או תג שצריך תיקון ויעשה התיקון, ואחר כך יכתוב השם.

<small><small>(ויש בכתיבת השם סודות גדולים ונוראים, ומבואר בעטרת זקנים ובפרי עץ חיים. ולאו כל מוחא סביל דא, ואשרי הסופר שזוכה לזה. ובזה נכון שכל סופר יזהר שיהיה טהור מקרי, ולכתוב בהתבודדות. והעיקר לשום אל לב שהוא כותב תפילין. ובעוונותינו הרבים רבו הקלקולים בהסופרים, וכל איש ירא אלהים מחויב לראות שתפיליו לא יכתבו לו הנערים, אלא איש הבא בשנים וירא אלהים.)</small></small>

!  מג
צריך הסופר לדקדק בחסרות ויתרות, שאם חסר או יתר אות אחת – פסולים. ונמצאו המניחים אותם מברכים בכל יום ברכה לבטלה, ושרוים בכל יום בלא מצות תפילין. ועונשו של הסופר גדול מאוד מאוד.

ולכן המתעסק בכתיבת תפילין צריך להיות ירא שמים וחרד לדבר ה', וכל פרשה אחר שיכתבנה – יקראנה היטב בכוונה ודקדוק פעמיים ושלוש, ויחזור ויקראנה קודם שיתננה בביתה כדי שלא יתחלף פרשה בפרשה.

וטוב לנסות הקולמס קודם התחלת הכתיבה, שלא יהא עליו דיו יותר מדאי ויפסיד. וכן יזהר קודם שיכתוב כל שֵם לקרות כל מה שכתב אם אין בהם טעות, כדי שהשם לא יבוא לידי גניזה על ידו. והידור גדול הוא אם ביכולתו להתבודד ולכתוב כל הפרשיות בלי הפסק, ובמחשבה נכונה ורצויה לפני ה'.

!  מד
ואם נמצא שהחסיר אות – אין לה תקנה, דתיקון אינו מועיל דהוי ''שלא כסדרן'' ופסולין, משום דכתיב: ''והיו'' – בהווייתן יהא.

ואם יתר אות אחת – יש לה תקנה על ידי שיגרור אותה. וזהו אם היתר הוא בסוף התיבה או בתחלתה, אבל באמצע התיבה הלא ישאר הפסק כשיגרור, ויהיה נראה כשתי תיבות. אם לא שביכולת להאריך האות הקודם או שלאחריו, כגון שהאות הקודם הוא מאותיות שגגם רחבה – יאריכם עוד מעט, וכן מלאחריו. ונסתפקו הפוסקים אם אחר הגרירה יכול להמשיך האות הקודם למטה ולא למעלה, כגון שכתב ''מצות'' מלא ונצרך למחוק הוי''ו, והמשיך הצד''י מלמטה ונראה כתיבה אחת, אבל למעלה נראה כשתי תיבות. וכן אם אות הקודם היה נו''ן כפופה, שיכול להמשיך ירך התחתון ולא העליון, דאם ימשיך גם העליון יתראה כבי''ת <small><small>(ט''ז סעיף קטן כ' ומגן אברהם סעיף קטן ל''ג)</small></small>. וכיון שיש ספק – הולכין לחומרא. ונראה לי דזה תלוי בראיית העין, או ישאלו לתינוק היודע לחבר האותיות לתיבה שלימה אם הם שני תיבות או תיבה אחת.

וגם בתחילת הכתיבה יזהר לבלי להמשיך ירך התחתון של הנו''ן והצד''י יותר מירך העליון, כדי שהאות שאחריו לא יופלג מהקודם ויתראו כשני תיבות. ואם אירע כן והכניס האות שאחריו בתוכו, כגון שהיה צריך לכתוב נו''ן יו''ד או צד''י יו''ד, והמשיך הירך התחתון והכניס היו''ד בתוך ירך התחתון, והיינו שהסמיכו לירך העליון וממילא שהוא בתור ירך התחתון – כשר, שהרי נראים להדיא כשני אותיות <small><small>(שם)</small></small>. ואם מצא יתר תיבה – ימחקנו אף שישאר מקום פנוי, מכל מקום כיון דליכא כשיעור תשע אותיות, שזהו שיעור פרשה כמו שכתבתי ביורה דעה סימן ער''ה – לית לן בה <small><small>(שם)</small></small>.

ויש מי שמכשיר בתיבות כפולות גם בלא מחיקה, ותמיה לומר כן <small><small>(שם)</small></small>. וכשמוחק – ימחוק השני, דהראשון הא נכתב כהלכתו. ובדיעבד אם מחק הראשון – כשר.

<small><small>(ומה שכתב המגן אברהם שם דיכול למשוך גג הה''א אף שהרגל לא יהיה בסופה, עיין שם – צריך עיון. ודייק ותמצא קל.)</small></small>

<small><small>(מזה מבואר דביתור אות ליכא משום ''שלא כסדרן''. וצריך טעם, ויש לומר דדמי לדיבוק בין האותיות. ודייק ותמצא קל.)</small></small>

!  מה
מותר לכתוב אפילו שמות על מקום הגרר ועל מקום המחק. ו''גרר'' מקרי כשגררו יבש, ו''מחק'' מקרי כשמחקו לח.

ומכל מקום יזהר לכתחילה שלא ימחקנו בעודו לח, אלא ימתין עד שנתייבש ויגררנו. דאז יגרר בקל ולא ישאר בו שום רושם, מה שאין כן כשהוא לח. ואסור לתלות בין שיטה לשיטה איזה אות בתפילין, אפילו באופן שיהיה כסדרן. והכי אמרינן בירושלמי מגילה פרק ראשון <small><small>(הלכה ט)</small></small>: אין תולין בתפילין ומזוזות.

<small><small>(אף על גב דעיקר הטעם כפי מה שכתבו הפוסקים הוא משום ''שלא כסדרן'', מכל מקום סוף סוף אין הדברים יוצאין מפשוטן. וכן כתב השערי תשובה סעיף קטן ל''ו בשם כמה תשובות, עיין שם.)</small></small>

!  מו
כלל גדול יש לדעת בענין תיקוני אותיות בפרשיות של תפילין, מתי מותר לתקנם דלא ליחשב ''שלא כסדרם'' ומתי אין מועיל תיקונן מפני דהוה ''שלא כסדרן''. ופרטי הדינים כן הוא: דאם צורת האות נשתנה לגמרי – הוה ''שלא כסדרן'' ופסול. ואפילו לא נשתנה צורתו, רק שמפני הקלקול הזה צריך גרירת מקצת האות, כגון נגע רגל האל''ף בפני האל''ף דיבוק גמור באופן שצריך לגרור כל הרגל, וכן שנגע פני האל''ף והיינו היו''ד העליון נדבק כולו להגג שתחתיו וצריך לגוררו, או שנגעו רגלי הה''א והקו''ף בהגג – ובכל אלו צריך לגרור הרגל ולכן פסולים. דאף על גב דעתה צורתן עליהם, מכל מקום אחר הגרירה יאבדו צורתן, וכשיתקנם אחר כך הוי ''שלא כסדרן'' ופסולים.

!  מז
ואות שנחלק אם הם מהאותיות הפשוטות כוי''ו זיי''ן וכדומה, אם נשאר צורת וי''ו או זיי''ן גם בלא התחתון לפי הכרת התינוק – פשיטא שמתקנו וכשר.

ואם לא נשאר צורתו בלי חיבור התחתון, אם ההפסק רב באופן שנאבדה ממנו צורתו – אין מועיל קריאת התינוק, והוי ''שלא כסדרן'' ופסול.

אבל כשההפסק מועט באופן שעדיין צורתו עליו, אף על פי שהוא פסול כפי מה שהוא עתה, מכל מקום מתקנו וכשר ואין זה ''שלא כסדרן''.

<small><small>(למדתי זה מיודי''ן שאינן נוגעים בשולחן ערוך סעיף כ''ה, כמו שנבאר.)</small></small>

!  מח
וכן אם לא היו מקצת יודי''ן שעל האלפי''ן והשיני''ן והעייני''ן נוגעים בגוף האות, ואין רחוקים מגוף האות באופן שהאותיות נראים כתיקונם, וגם התינוק אומר כן, אף על פי שפסולים כמו שהם עתה וכבר כתב הרבה אחריהם – מכל מקום יכול לתקנם, ואין בזה משום ''שלא כסדרן''.

וכן להפריד האותיות הדבוקות – גם כן לא שייך ''שלא כסדרן'', כיון שהאותיות צורתן עליהם. אלא אם כן שעל ידי הדיבוק נשתנו צורת האותיות, דאז הוי ''שלא כסדרן'' ופסולים. וכבר בארנו זה.

!  מט
וכן בחלוקת האות לשתי אותיות, כגון צד''י שכתב יו''ד-נו''ן וניכר לפני הרואה שהוא יו''ד-נו''ן, כגון שהפליג זה מזה כדרך שני אותיות וגם התינוק אומר כן, וכהאי גוונא בשי''ן שכתבו עי''ן-יו''ד, וחי''ת שכתבו שני זייני''ן – הוי ''שלא כסדרן'' ופסולים.

אבל אם לפי הראות הוא צד''י, והיינו שהיו''ד והנו''ן סמוכין זו לזו לגמרי אלא שיש מעט פירוד ביניהם אבל אין זה כתמונת שני אותיות, וכן בשי''ן וחי''ת כהאי גוונא, וגם התינוק אומר כן, אף על פי שהם פסולים כפי מה שהם עתה – מכל מקום מתקנם וכשרים, דאין בזה משום ''שלא כסדרן''.

<small><small>(כן נראה לי לפרש מה שכתב בשולחן ערוך סעיף כ''ה באות חלוקה לשתי אותיות, עיין שם. ודייק ותמצא קל.)</small></small>

!  נ
וזה שכתב בשולחן ערוך סוף סעיף כ''ה, דיש מי שאומר דהוא הדין אם חוטרא דחי''ת למעלה אין נוגעין זה לזה, אך אין ניכר להדיא פרידתן, אף על פי שהתינוק קורא שני זייני''ן – מותר להדביקם. עד כאן לשונו.

ביאור הדברים כן הוא: דלפי הכללים שנתבארו, כשרק צורת האות עליהם והיינו שהפירוד קרוב לגמרי אף על פי שעתה האות פסול, מכל מקום לענין ''שלא כסדרן'' – אינו פוסל. ומובן ממילא דאות כזה יקראהו התינוק כהוגן. אבל כשאין התינוק קוראהו כהוגן – פסול, דמדינא דגמרא העיקר הוא קריאת התינוק.

ולפי זה כשהחוטרים של החי''ת אין נוגעים זה לזה גם כן הדין כן, דתלוי אם צורת האות עליו. וממילא דכשהתינוק קוראהו שני זייני''ן – זהו סימן שאין עליו צורת האות. ואף אם בעינינו נדמה שיש עליו צורת האות – אינו כלום. ולזה אומר שיש מי שאומר דבחוטרא דחי''ת אין תלוי בקריאת התינוק ורק בראיית עינינו, שזה שהתינוק קוראו שני זייני''ן – זהו מפני שלא הורגל בחי''ת כזה <small><small>(וזהו כוונת המגן אברהם בסעיף קטן ל''ז)</small></small>. והכי קיימא לן, דבזה אם אין ניכר פרידתן כל כך – כשר ומתקנן.

!  נא
כבר נתבאר דאותיות הדבוקות זו לזו – יכול להפרידן.

ואף גם באותיות השם כשהם דבוקות – יכול להפרידן. ואין זה כמוחק את השם, שהרי אינו מוחק גופו של אות אלא מה שבין אות לאות. ולכן צריך ליזהר מאוד שלא למחוק גם קצת מהאות עצמו, שלא יעבור על לאו דמחיקת השם.

!  נב
וכמו שבדין של ''שלא כסדרן'' יש בקלקול האותיות מתחילת הכתיבה, כמו כן יש דין זה כשנמחקו אותיות לאחר הכתיבה אפילו לזמן מרובה. ואם אפילו רק אות אחד נמחק לגמרי – פסולה כל הפרשה, דלתקנה אי אפשר דאם כן יהיה ''שלא כסדרן''.

אמנם זה כשנמחק לגמרי. אבל כשנמחק קצת, והיינו שעיקר הדיו הוסר ממנו, אך מכל מקום רישומו של אות ניכר מדיו כהה באופן שהתינוק קוראו כדרכו – מותר להעביר קולמס על האות ולתקנו להיטיב הכתב. ולא הוי ''שלא כסדרן'' כיון שרישומו של דיו ניכר על האות, דבכהאי גוונא גם עתה האות כשר אלא שמתקנו כדי שלא יתקלקל עוד.

ופשוט הדבר דזהו דווקא כשרישומו של דיו ניכר על האות. אבל אם הדיו נקפץ לגמרי, ורק נשאר הרושם של האות מהחלודה של הדיו, כלומר ממה שהדיו אכל בגופו של קלף, דמזה נשאר רושם – לאו כלום הוא ופסול. ואסור לתקנו, דהוי ''שלא כסדרן''. וצריך בזה בקיאות גדול להבין אם זהו דיו או חלודה בעלמא <small><small>(עיין מגן אברהם סעיף קטן ל''ט)</small></small>.

וזהו כשנתקלקל הדיו אחר כך. אבל אם בעת הכתיבה לא היה הדיו שחור, אלא לבן קצת או אדום קצת שהוכהה מראיתו – פסול. ולא מהני העברת קולמס אם אין הדיו שחור, והוי ''שלא כסדרן''. אך אם הוא שחור ורוצה לשחרו יותר – לית לן בה ומותר.

ויראה לי דאם כל הפרשה כתובה שלא בשחרות – יכול להעביר קולמס על כל הפרשה, שהרי אין כאן ''שלא כסדרן'' כיון שכל הפרשה כן הוא.

<small><small>(וזה שכתב המגן אברהם בסעיף קטן ל''ח – זהו כשיש אותיות טובים.)</small></small>

ודע דב''שלא כסדרן'' – אין חילוק בין אות אחד להרבה אותיות.

!  נג
כתב רבינו הבית יוסף בסעיף כ''ח:

יש ליזהר שלא יכנס ראש הלמ''ד באויר הה''א או החי''ת, אפילו בלא נגיעה.
עד כאן לשונו, ומלשונו משמע דהוא זהירות בעלמא. אבל יש פוסלין גם בדיעבד <small><small>(ב''ח, וט''ז סעיף קטן כ''ב, ואליה רבה)</small></small>. אבל באמת דבריו צודקין, דוודאי אם שינה צורת האות עד שאין התינוק מכירו הוא פסול, אך זה אינו מצוי רק כשנכנס לאות דלי''ת דנעשה כה''א. ולכן כתב רבינו הרמ''א באבן העזר סימן קכ''ה סעיף י''ח בסופו, וזה לשונו:

ואם נשתנה צורת האות, שמשך ראש למ''ד לחלל דלי''ת, שאז נראה כה''א – פסול.
עד כאן לשונו. אבל כשנכנס בה''א ובחי''ת אינו מצוי שישתנה לגמרי, שהרי אין עליו בהכנסו צורת אות אחר, ואינו פסול אלא אם כן מבטלו מאות לגמרי וזה לא שכיח. ולכן כתב כאן רק לשון זהירות.

<small><small>(וכן כתב שם הבית שמואל סעיף קטן ל''ד, והחלקת מחוקק סעיף קטן ל''ח. וכן כתב המגן אברהם סעיף קטן מ', וכן עיקר לדינא. וגם הרמב''ן שהביא הר''ן בפרק שני דגיטין שפוסל, לא נחלקו עם תוספות שם ב ב שמכשירין. דהר''ן מיירי כששינה את האות ונאבד מצורתו, והתוספות לא מיירי בכהאי גוונא. וגם בט''ז יש לומר כן, ואין הכרח דפליגי. ודייק ותמצא קל.)</small></small>

!  נד
שנינו במסכת סופרים <small><small>(פרק ראשון הלכה י''ב)</small></small> שאינו רשאי לכתוב אלא אם כן יודע לקרות. ואמרינן במנחות <small><small>(לב ב)</small></small> דתפילין ומזוזות נכתבות שלא מן הכתב, כלומר דבספר תורה אין לו לכתוב בעל פה שמא יטעה. אלא שיונח לפניו ספר אחר, ויביט בו ויכתוב. אבל תפילין ומזוזות נכתבות בעל פה, משום דרגיל בהם ולא יטעה.

ולכן אם יודע שאינו רגיל – אין לו לכתוב אלא מן הכתב. ואם במקצתו רגיל ומקצתו אינו רגיל – במה שרגיל יכתוב בעל פה, ובמה שאינו רגיל יכתוב מן הכתב <small><small>(מגן אברהם סעיף קטן מ''א)</small></small>.

ובספר תורה קיימא לן שצריך לקרות כל תיבה קודם כתיבתו, ואפשר דגם בתפילין ומזוזות כן אף כשכותב על פה. ואפשר דכיון דרגיל בהם – אינו צריך <small><small>(עיין שם סעיף קטן מ''ב)</small></small>.

ומיהו אם אינו רגיל וכותב מתוך הכתב – וודאי צריך לקרות כל תיבה, דהוי כספר תורה כמבואר ביורה דעה ריש סימן רע''ד. ויותר נוטה הדעת להצריך גם בהם גם ברגיל.

ורבינו הבית יוסף כתב בסעיף ל''א דאם אינו כותב מתוך הכתב – לא יכתוב על פה שמקרא אותו אחר, אלא אם כן יחזור הוא ויקרא אותו בפיו. עד כאן לשונו. ויש להסתפק אם כוונתו דווקא במי שאינן שגורות בפיו בעל פה. אבל מי שרגיל בהם – אינו צריך לקרוא מקודם. או אפילו ברגיל ורבותא קא משמע לן: אפילו ברגיל וגם אחר מקרא אותו, מכל מקום יחזור ויקרא בעצמו. ולכן למעשה יש להחמיר בכל גווני לקרות מקודם הכתיבה.

<small><small>(עיין בית יוסף, ואין הכרע ברור משם. ודייק ותמצא קל.)</small></small>

וביורה דעה שם סעיף ו בארנו עוד בזה, עיין שם.

!  נה
צריך להניח חלק למעלה כדי גגה של למ''ד, ועוד מעט חלק כדי שיהיה מוקף גויל. ויש שמצריכין חלק למעלה מהגג כחצי צפורן, שזהו אטבא דספרא בגמרא <small><small>(לב א)</small></small> לענין מזוזה, עיין שם. והוא הדין לתפילין, וכן הסכימו הגדולים <small><small>(ב''ח, וט''ז, ומגן אברהם סעיף קטן מ''ג)</small></small>.

ולמטה צריך להניח כשיעור כ''ף ונו''ן פשוטים, ועוד מעט חלק כדי שיהיה מוקף גויל. ויש מצריכין כחצי צפורן כמו למעלה, וכן יש לנהוג. אבל מהצדדין אינו צריך מדינא ריוח כלל. ומיהו נהגו הסופרים להניח קצת גם מן הצדדין, ומנהג יפה הוא דבזה יש יותר נוי.

!  נו
וצריך להניח בין כל תיבה ותיבה כמלוא אות, ובין כל אות כמלוא חוט השערה, ובין שיטה ושיטה כמלוא שיטה, כמו בספר תורה ביורה דעה סימן רע''ד.

ויש אומרים דמלוא שיטה אינו אלא בספר תורה שעשויה לקריאה ולא בתפילין ומזוזות, וכן נהגו הסופרים שאין מדקדקין בזה <small><small>(מגן אברהם סעיף קטן מ''ד)</small></small>. ואף גם בספר תורה מבואר שם דכל זה אינו אלא לכתחילה, עיין שם <small><small>(ט''ז סעיף קטן כ''ד)</small></small>.

וכתב רבינו הרמ''א בסוף סעיף ל''ב דגם צריך להניח מעט חלק בין פסוק לפסוק. עד כאן לשונו. ותמהו עליו: דבריב''ש מבואר שאם עשה כן לא פסלה, אבל להצריך זה – וודאי שאינו <small><small>(מגן אברהם סעיף קטן מ''ה)</small></small>. אבל בספר ''ברוך שאמר'' מצריך להניח קצת ריוח בין פסוק לפסוק, עיין שם. ובוודאי על זה היתה כוונתו <small><small>(אליה רבה סעיף קטן נ''א)</small></small>. וזהו לכתחילה, וכדומה שאין נוהגין כן.

<small><small>(וגם ביורה דעה בדיני ספר תורה לא הזכיר מזה.)</small></small>

!  נז
וכתב רבינו הבית יוסף בסעיף ל''ג:

יעשה השורות שוות, שלא תהא אחת נכנסת ואחת יוצאת. ולפחות יזהר שלא יכתוב שלוש אותיות חוץ לשיטה. ואם כתבם – לא פסל. ושני אותיות שהם תיבה אחת – לא יכתוב חוץ לשיטה. ואותיות השֵם צריך שיהיו כולם בתוך הדף, ולא יצא מהם כלל חוץ לדף.
עד כאן לשונו. וכבר כתבנו ביורה דעה סימן רע''ג סעיף י''ט דרבינו הבית יוסף קיצר בכאן, וסמך על מה שכתב ביורה דעה שם. וכך הוא עיקר הדין, דשני אותיות אף כשהם רוב תיבה – מותר אלא אם כן הם כל התיבה. ושלוש אותיות כשהם רוב תיבה – אסור, וכשאינם רוב תיבה – מותר. ובסעיף י''ח בארנו שם דבדיעבד אינו פסול גם בתיבה שלמה חוץ לשיטה, עיין שם.

אמנם באותיות השם נסתפקנו: דאולי אף בדיעבד פסול אף במקצתו, דדמי לתלייה שפסול, עיין שם. ושם בסימן רע''ו סעיף ב הכרענו דבדיעבד גם בהשֵם כשר. אבל פשיטא שאין זה הידור.

<small><small>(וכן משמע ממגן אברהם סעיף קטן מ''ז. ומה שכתב שם בשם הר''י מפוזנא לתקן במחיקות השורות העליונות – לא שייך בתפילין, דהוי ''שלא כסדרן''. וכן כתב המחצית השקל, עיין שם.)</small></small>

!  נח
כתב הרמב''ם ריש פרק שני:

כיצד כותבין את התפילין של ראש? כותבין ארבע פרשיות על ארבעה קלפים... ושל יד כותבין על קלף אחד...
וצריך להזהר בפרשיות, שאם עשה הסתומה פתוחה או פתוחה סתומה – פסלן. ושלוש פרשיות הראשונות כולן פתוחות, ופרשה האחרונה היא סתומה.
עד כאן לשונו.

והנה דין זה אינו מבואר בגמרא לגבי תפילין אלא בספר תורה. וצריך לומר כוונת הרמב''ם כן הוא, והכי פירושו: דידוע שצריך להזהר בפרשיות של תורה, דאם עשה סתומה פתוחה או להיפך – פסולה. וכיון שכן הדין בספר תורה, ואלו השלוש פרשיות ''קדש'', ''והיה כי יביאך'', ''שמע'' כולן פתוחות בתורה – צריך ממילא גם בהתפילין לעשותן פתוחות. והרביעית שהיא ''והיה אם שמע'' היא סתומה בתורה – צריך גם בתפילין לעשותה סתומה.

!  נט
ולפי זה לא גזר הרמב''ם דבתפילין כל שינוי פסול. ויש לומר באמת כמו שאמרו במנחות <small><small>(לב א)</small></small> במזוזה, דמצוה לעשותן סתומות השני פרשיות ''שמע'' ''והיה אם שמע'', כמו שכתובין בתורה. ומשום הכי אי עבדינהו פתוחות – שפיר דמי, מפני שבתורה אין סמוכין זו לזו, ד''שמע'' הוא ב''ואתחנן'' ו''והיה אם שמע'' ב''עקב''. לכן אין עיכוב בדבר.

ולפי זה שתי הראשונות ''קדש'' ''והיה כי יביאך'' שסמוכות בתורה, והמה פתוחות – יש עיכוב גם בתפילין אף בדיעבד. אבל בין ''והיה כי יביאך'' ל''שמע'', ובין ''שמע'' ל''והיה אם שמע'', שאינן סמוכות בתורה – וודאי מצוה לעשותן כמו בתורה. והיינו בין ''והיה'' ל''שמע'' צריך להיות פתוחה, ובין ''שמע'' ול''והיה אם שמע'' סתומה. מיהו בדיעבד כשר גם בשינוי, כיון שאינן סמוכות בתורה.

ורבים וגדולים פירשו דכוונת הרמב''ם שכתב שאם שינה פסלן – קאי אתפילין. ולעניות דעתי אינו כן, שהרי זה אינו מבואר בגמרא. ועוד: דאם כן הוה ליה מקודם לכתוב דאלו צריכין להיות פתוחות והאחרונה סתומה, ואם שינה פסול, ואיך כתב הפסול קודם שכתב הדין? אלא וודאי כמו שכתבתי, דזה קאי על הדין המבואר בגמרא בספר תורה.

<small><small>(ובזה מתורץ מה שהקשו הבית יוסף והב''ח ממזוזה, שאינו מעכב מפני שאין סמוכות בתורה, ונדחקו מאוד, עיין שם. ולפי מה שכתבתי אתי שפיר בפשיטות. וכמדומה שזהו דעת מהרמ''פ בתשובה רש''ל סימן ל''ז. והט''ז סעיף קטן כ''ה התאמץ לחלק בין תפילין למזוזה, ולא ידעתי למה נדחוק בזה, ולהרעיש העולם על מנהגי השינוים שבתפילין. ולפי מה שכתבתי אין זה מעכב. ואם כן כל המנהגים כשרים בדיעבד. וגם הטור לא כתב עיכוב בדיעבד, עיין שם. וברוך ה' אשר למדנו זכות על כלל ישראל. ודייק ותמצא קל.)</small></small>

!  ס
וזה לשון רבינו הבית יוסף בסעיף ל''ו:

יעשה כל פרשיותיה פתוחות, חוץ מפרשה אחרונה הכתובה בתורה שהיא ''והיה אם שמע'', שיעשנה סתומה. ואם שינה – פסול.
עד כאן לשונו, והולך לשיטתו בספרו הגדול שכן הוא כוונת הרמב''ם. ולפי מה שכתבתי גם כוונת הרמב''ם לא לעיכובא. ולא מצאתי באחד מן הראשונים שיאמר מפורש דאם שינה פסול.

!  סא
וכתב רבינו הבית יוסף שם, דלכן נהגו שפרשת ''קדש לי'', ''והיה כי יביאך'' ופרשת ''שמע'' – מתחילין בראש שיטה. ובסוף ''קדש'' ובסוף ''והיה כי יביאך'' – מניחים חלק כדי לכתוב תשע אותיות. ובסוף ''שמע'' אין מניחים חלק, ואם מניחים הוא פחות מכדי לכתוב תשע אותיות. ופרשת ''והיה אם שמע'' מתחילין באמצע שיטה עליונה, ומניח לפניה חלק כדי לכתוב תשע אותיות. ונמצא ששלושה פרשיות הם פתוחות, בין לדעת הרמב''ם בין לדעת הרא''ש, ופרשה אחרונה היא סתומה לדעת הרמב''ם. עד כאן לשונו.

ודינים אלו של פתוחות וסתומות מבוארים ביורה דעה סימן ער''ה. ומבואר שם שלדעת הרא''ש צורה זו שמתחלת באמצע השיטה הוי פתוחה. וכיצד הוה סתומה להרא''ש אם אי אפשר להניח תשע אותיות ולכתוב הפרשה האחרת בסוף השיטה, שזהו סתומה לדברי הכל? יניח שיטה אחת פנויה לגמרי, ויתחיל אחר כך בראש השיטה. ולהרמב''ם צורה זו הוי פתוחה, עיין שם. וזהו שאומר רבינו הבית יוסף דכיון דבתפילין אי אפשר לצאת יד שניהם בסתומה ד''והיה אם שמע'' עושין כהרמב''ם, דהעיקר לדינא כוותיה כמו שכתבתי ביורה דעה שם.

!  סב
ורבינו הרמ''א כתב שיש מכשירים בכולם פתוחות. ובמדינות אלו נוהגים אף פרשת ''והיה אם שמע'' בראש השיטה כשאר הפרשיות. עד כאן לשונו.

וכבר תמהו בזה: דאיך נעשה לכתחילה ''והיה אם שמע'' פתוחה, מה שפסול לדעת הרמב''ם? ואפילו לפי מה שבארנו שגם לדעתו אינו פסול, מכל מקום הרי כל הפוסקים כתבו דצריכה להיות סתומה, ואיך נעשה לכתחילה פתוחה? ונהי שאין ביכולתינו לעשות סתומה לדברי הכל, מכל מקום נעשה סתומה לדעת הרמב''ם. ולכן דרך רבינו הבית יוסף מחוור טפי.

!  סג
ואחד ממפרשי השולחן ערוך המציא דרך שתהיה סתומה לכל הדעות: והיינו להניח פחות מכדי תשע אותיות בסוף ''שמע'', ולהניח חלק בראש ''והיה אם שמע'' גם כן פחות מתשע אותיות, ולהתחיל שם ''והיה אם שמע'' <small><small>(ט''ז סעיף קטן כ''ו)</small></small>. והסכימו לזה רוב גדולי ישראל, וכן עושין ברוב תפוצות ישראל.

והטעם: דצורה זו הוה סתומה לדברי הכל. דמצרפינן זו לזו, והוה כאילו ההפסק הוא בשורה אחת, והפרשה השנייה מתחלת בסוף אותה שיטה, שזהו סתומה לדברי הכל כמו שכתבתי. וכבר כתבנו ביורה דעה שם דזה שכתב הרמב''ם שם דסתומה היא מאמצע השיטה – לאו דווקא, אלא כל שלא תתחיל מראש השיטה, עיין שם. ולהרא''ש מבואר שם גם כן דכל שמסיים באמצע השיטה ומתחיל באמצע השיטה בשורה שתחתיה – היא סתומה.

ובארנו שם בסעיף ו דלהירושלמי מגילה <small><small>(פרק ראשון הלכה ט)</small></small> כל שיש ריוח בסוף שיטה ותחילת שיטה – היא סתומה. וכן מפורש להדיא בסמ''ג מצוה כ''ג, וזה לשונו:

ובירושלמי דמגילה... פתוחה מכאן ומכאן – סתומה. וקבלתי כך הפירוש: לא שתהא פתוחה לגמרי מראשה שיעור תשע אותיות..., ולא שתהא פתוחה לגמרי מסופה... אלא תחלק שיעור הפתיחה לכאן ולכאן פחות מתשע אותיות בסוף ''ובשעריך'' ופחות מתשע אותיות בתחילת ''והיה אם שמע''... וזהו סתומה גמורה, מאחר שאין שיעור פתיחה לא בתחילה ולא בסוף.
עד כאן לשונו במזוזה, והוא הדין לתפילין.

<small><small>(וסופרי רייסין נהגו על פי הגר''ז להניח כשיעור תשע אותיות בסוף ''שמע'' וכשיעור תשע אותיות בתחילת ''והיה אם שמע''. ובכל המדינות לא נהגו כן אלא כסברת הט''ז, וכמו שכתבתי. והגר''ז בשולחן ערוך שלו לא הזכיר מזה דבר. וכתב כהט''ז, עיין שם.)</small></small>

!  סד
ודע שיש שכתבו שבדין הפתוחות והסתומות שבתפילין – אין ליזהר רק בשל יד שכולם נכתבים בקלף אחד. אבל בשל ראש לא שייך זה, מפני שכל פרשה היא על קלף בפני עצמו ובבית בפני עצמו <small><small>(מגן אברהם סעיף קטן מ''ט בשם סמ''ק, ועיין בית יוסף)</small></small>.

אבל מדברי הרמב''ם מבואר דגם בשל ראש כן הוא, שהרי התחיל בשל ראש גם כן. ועל זה כתב: וצריך להזהר..., וכמו שכתבתי בסעיף נ''ח – הרי דעל שניהן קאי. וכן משמע מלשון הרא''ש והטור וכל הפוסקים, שכתבו סתם דגם אשל ראש קאי. וכן המנהג הפשוט, ואין לשנות.

ודע שפרשת ''קדש'' המתחלת בראש השיטה ואין לפניה כלום, מכל מקום היא כפתוחה כיון שהיא הראשונה. וזהו כמו בתורה: פרשה ראשונה ''בראשית'' שמתחלת בראש השיטה <small><small>(בית יוסף בשם מהר''י אבוהב)</small></small>.

!  סה
ובתפילין דרבינו תם ש''שמע'' היא האחרונה, ובכתיבתה נכתבת קודם ''והיה אם שמע'' כמו שיתבאר בסימן ל''ד כיצד יעשה הדבר פשוט: דלרבינו הבית יוסף ''קדש'' ''והיה כי יביאך'' בראש שיטה, ובסוף ''קדש'' יניח חלק כדי תשע אותיות, ובסוף ''והיה כי יביאך'' לא יניח חלק או יניח פחות מתשע אותיות.

ופרשה ''והיה אם שמע'' מתחיל באמצע שיטה או יניח שיעור תשע אותיות, ובסופה יניח כדי תשע אותיות.

ופרשה ''שמע'' יתחיל מראש השיטה וכפי מה שנתבאר בסעיף ס''ג <small><small>(לפי הט''ז)</small></small>, יניח סוף ''והיה כי יבאך'' פחות מתשע אותיות, ובתחילת ''והיה אם שמע'' פחות מתשע אותיות <small><small>(באר היטב סעיף קטן נ''ג)</small></small>, שהרי ''והיה אם שמע'' צריכה להיות סתומה כמו שהיא בתורה.

ויש מי שאומר כיון שנכתבת קודם ל''שמע'' אינה צריכה לזה אלא כולן פתוחות <small><small>(נודע ביהודה סימן ה')</small></small>. ואינו עיקר. אלא כמו שכתבתי, וכן נהגו הסופרים ואין לשנות.

!  סו
עור הבתים צריך להיות מעור בהמה חיה ועוף הטהורים, אפילו מנבלות וטרפות שלהם. אבל לא מטמאות, דבעינן ממין המותר ''בפיך'' כמו בהפרשיות. וגם רשאי לעשותם מקלף, דגם זה מקרי עור. וכן יכול לעשותם מעור שליל. וכן הרצועות דינם כהבתים.

דכללו של דבר: כל מה שבעשיית התפילין, הקלפים והעורות והגידים – צריכים כולם להיות רק מטהורים. ואם עשאן מטמאים – פסולים.

ויש מי שאומר שלא יעשה הבתים מקלף אלא אם כן ישים הקלף במי קליפות של עצים שקורין לו''א, שמעבדין בהם העורות. וטוב להחמיר לכתחילה <small><small>(מגן אברהם סעיף קטן נ')</small></small>. וכל הסופרים שלנו עושין מעורות, כי מקלף קשה לעשותן כידוע.

!  סז
ואם צריך לעשות עיבוד ''לשמה'' בבתים, יש דעות: דהרמב''ם בפרק שלישי דין ט''ו כתב:

העור שמחפין בו התפילין ושעושין ממנה הרצועות, הם עור... הטהורים... ואם עשה מעור טמאים, או שחפה תפילין בזהב – פסולות. ועור הרצועה צריך עיבוד לשמה. אבל בעור שמחפין בו – אינו צריך עיבוד כלל. אפילו עשהו מצה <small><small>(זהו עור כמו שהיא)</small></small> – כשר. ומקומות הרבה נהגו לעשותן בעור מצה.
עד כאן לשונו.

והטור בשם הרא''ש פסק שצריך עיבוד לשמה, ושכן פסק רב כהן צדק. וכן פסק בספר התרומה והסמ''ג, והלכה כרבים. ולכן כתב רבינו הבית יוסף בסעיף ל''ז:

צריך שיהיה מעובד לשמו היכא דאפשר.
עד כאן לשונו, כלומר: והיכא דלא אפשר – מוטב לסמוך על דעת הרמב''ם ולא לפטור את עצמו מתפילין לגמרי, ויניחם בלא ברכה.

<small><small>(ב''ח ואליה רבה, דלא כמגן אברהם סעיף קטן נ''א, כיון דרבים חולקין עליו.)</small></small>

ואף על גב דלא מצינו בהרמב''ם שאינו מצריך עיבוד לשמה, אך ממילא שמעת מיניה דכיון דלא מצריך עיבוד כלל – ממילא דגם כשמעבד אינו צריך לשמה, דלא גרע מלא עיבדן כלל <small><small>(ומכל מקום יש לחלק)</small></small>.

!  סח
כתב הרמב''ם ריש פרק שלישי:

שמונה הלכות יש במעשה התפילין, וכולן הלכה למשה מסיני. ולפיכך כולן מעכבות, ואם שינה באחת מהן – פסול. ואלו הם:
שיהיו מרובעות, וכן תפירתן בריבוע ואלכסונן בריבוע, עד שיהיה להן ארבע זוית שוות.
ושיהיה בעור של ראש צורת שי''ן מימין ומשמאל.
ושיכרוך הפרשיות במטלית.
ושיכרוך אותן בשיער מעל המטלית, ואחר כך מכניסין בבתיהן.
ושיהיו תופרין אותן בגידין.
ושעושין להן מעבורת מעור החיפוי, שתכנס בה הרצועה עד שתהא עוברת והולכת בתוך תובר שלה.
ושיהיו הרצועות שחורות.
ושיהיה הקשר שלהן קשר ידוע בצורת דלי''ת.

!  סט
כיצד עושין תפילין של ראש?
לוקחין עץ מרובע, ארכו כרחבו וכגבהו. ואם היה גבהו יותר על ארכו או פחות ממנו – אין בכך כלום. ואין מקפידין אלא על ארכו שיהא כרחבו. וחופרין בו חריצין כדי שיעשה לו ארבעה ראשים. ולוקחין עור ומרטיבין אותו במים, ומשימין בו את העץ, ומכניסין את העור בין כל חריץ וחריץ. ומכמשין אותו והוא רטוב מכאן ומכאן, עד שעושין בו דמות שי''ן שיש לה שלושה ראשין מימין המניח תפילין, ודמות שי''ן שיש לה ארבעה ראשים משמאל המניח.
ומניחין את העור על העץ עד שייבש, ואחר כך חולץ העור מעל גבי אימום של עץ. ונמצא העור שיש בו ארבעה בתים פנויים, ומכניסים פרשה בכל בית ובית. ומחזירין מקצת העור מלמטה, ותופרין אותו מארבע פינותיו. ומניחין מן העור שלמטה מקום שתכנס בו הרצועה כמו תובר, והוא הנקרא ''מעבורת''.

!  ע
וכיצד עושין תפילין של יד?
לוקחין עץ מרובע ארכו כרחבו, ויהיה גבהו כאצבע או יתר מעט או חסר מעט. ומחפין אותו בעור רטוב, ומניחין את העור על האימום עד שייבש. וחולץ את העור, ומניח את ארבע הפרשיות במקום העץ. ומחזיר מקצת העור מלמטה, ותופרו מארבע פינותיו. ומניחין מן העור תובר מקום הרצועות, והיא המעברתא.
וכל זה הוא מדברי הרמב''ם פרק שלישי, עיין שם.

!  עא
ומדבריו מבואר שכל התפילין, עם התיתורא שהוא הכיסוי התחתון ועם המעברתא, בין משל ראש בין משל יד – כולן מעור אחד. וכן מבואר מלשון רש''י במנחות <small><small>(לה א דיבור המתחיל ''תיתורא'', עיין שם)</small></small>. והכי משמע להדיא בשימושא רבה, עיין שם.

אבל הרא''ש <small><small>(סימן ז')</small></small> כתב, וזה לשונו:

ומתוך לשון רש''י משמע שהבתים והתיתורא מעור אחד. והעולם לא נהגו כן, לפי שעור הבתים דק, ועור התיתורא עב...
עד כאן לשונו.

וכיצד עושין? כתב הטור, וזה לשונו:

ויש שלוקחין עור עב וחזק וכופלין אותו לשנים, וחותכין בכפל העליון נקב מרובע כפי ריבוע הבתים, ומכניסין בו הבתים. והנשאר בעור הדק של הבתים מארבע רוחות – פושטים אותו הנה והנה בין שני הכפלים של עור העב, ותופרין אותו עמהם. והוא הנקרא ''תיתורא''. ומאותו עור העב עושין גם המעברתא. וטוב לעשות כן, כי מחמת שהוא עב וחזק – מתקיים בית מושב התפילין ותופרו וריבועו.
עד כאן לשונו.

!  עב
ומדברי רבינו הבית יוסף משמע גם כן כן, דבסעיף ל''ח כתב:

יעשה ארבע בתים מעור אחד לשל ראש, ובית אחד לשל יד.
עד כאן לשונו, ולא כתב רק על עצם הבתים ולא על התיתורא. ובסעיף מ''ד כתב:

תיתורא דתפילין הלכה למשה מסיני. והיינו שישים עור למטה לכסות פי הבתים, ונראה כעין דף של גשר הנקרא ''תיתורא''. ומעברתא דתפילין הלכה למשה מסיני, והיינו שעור התיתורא יהא ארוך מצד אחד, ויעשה בו המעברתא. כיצד? יחתכנו משני צדדים שלא תהא רחבה כרוחב התיתורא, כדי שיהא ניכר ריבוע התיתורא. ובאותה מעברתא עוברת הרצועה, ועל שם כך נקראת ''מעברתא''. וגם בתפילין של יד יעשה תיתורא ומעברתא.
עד כאן לשונו, הרי שכתב שישים עור למטה, דמשמע עור בפני עצמו. דאם לא כן, הוה ליה לומר שישייר מהעור למטה כדי לכסות בו פי הבתים, כמו שהרמב''ם כתב כלשון זה. ומכל מקום לא כתב מפורש כן, מפני שהרמב''ם לא כתב כן. אלא שמנהג העולם כן הוא כמו שכתב הרא''ש, ולפיכך סתם הדברים. ובוודאי מי שרוצה בתפילין מהודרים – יעשה כולם מעור אחד. וכן עושים המהדרים בכל מדינתינו.

!  עג
ודע שיש אומרים דאפילו בבתים עצמן יכול לעשות מכמה עורות ולתופרן, דתפירה חשיב חיבור <small><small>(מגן אברהם סעיף קטן נ''ב בשם אגודה וסה''ת, עיין שם)</small></small>. וכתבו שכן משמע בתוספות מנחות <small><small>(לב א דיבור המתחיל ''דילמא'')</small></small>, שכתבו שאפילו בהפרשיות יכול להדביק לשיטת רש''י, עיין שם – וכל שכן בהבתים. וכתבו דאף על גב דאמרינן בירושלמי דתפילין ומזוזות אין נכתבין אלא בעור אחד – זהו כשלא תפר העורות זה בזה, עיין שם.

ולפי זה נצטרך לומר דמה שפירש רש''י בהתיתורא שהיא מעור אחד, כמו שכתבתי בסעיף ע''א – זהו לא לעיכובא. ואם כן נוכל לומר דגם דעת הרמב''ם לא לעיכובא. ומכל מקום מנהג העולם דהבתים הם מעור אחד ממש, ורק התיתורא הוא עור בפני עצמו. והמהדרים גם התיתורא עושים מעור אחד, כמו שכתבתי.

!  עד
אורך ורוחב הבתים וגובהן – אין לזה שיעור מדינא. ומיהו הגאונים אמרו שלא תהא התיתורא פחותה משני אצבעות, האורך והרוחב וכן הגובה. וכן מבואר בשימושא רבה. ושם מבואר שאינו לעיכובא, וזה לשונו:

מייתי אעא טבא, תרין אצבעי על תרין אצבעי. ואי הוי טפי – שפיר דמי. ואי הוה בציר – לא הוה פסול.
עד כאן לשונו, וכן כתבו התוספות ריש פק עשירי דעירובין בשם המדרש. וסמך לדבר דהציץ היה רוחבו שני אצבעות, כדאיתא בריש סוכה ובריש ערכין. משמע קצת דשיעור תפילין כשיעור ציץ, עיין שם.

<small><small>(עיין בית יוסף ומגן אברהם סעיף קטן נ''ו, שכתבו דהחכמים ואב בית דין יעשו השל ראש גבוה משלוש אצבעות, כדי שיראו הכל. ותלמיד חכם ותלמיד בפני רבו – מניחין קטנות כאצבעו ומחצה ומכסין תחת המצנפת, כדי שלא ישוו עצמם לרבותם, עיין שם. ואצלינו לא נהגו כן. וגם משמע מתוספות שם דיותר מארבע אצבעות לא יעשה רוחב ואורך התיתורא משל ראש, דמקום תפילין אינו יותר מארבע אצבעות, עיין שם. ולפי זה יש לצווח על אותן שעושין תפילין גדולים, שאינם מונחים על מקום תפילין בראש, ואינם מקיימים מצות תפילין.)</small></small>

!  עה
וכבר נתבאר שצריך להיות ריבוע שוה גם למעלה גם למטה בתיתורא. וזה לשון רבותינו בעלי השולחן ערוך בסעיף ל''ט:

תפילין בין של ראש בין של יד – הלכה למשה מסיני שיהיו מרובעות בתפרן באלכסונן, דהיינו שיהיו ריבוען מכוין ארכו כרחבו, כדי שיהא להם אותו אלכסון. שאמרו חכמינו ז''ל: כל אמתא בריבוע – אמתא ותרי חומשא באלכסונא. וצריך לרבע מקום מושבן וגם הבתים. אבל על גובה הבתים – אין להקפיד אם הוא יותר מרחבן וארכן.
עד כאן לשונו. ואף על גב שחשבון דאמתא ותרי חומשא באלכסונא אינו מכוון לגמרי לפי חשבון חכמי המידות כידוע, מכל מקום התורה גזרה שימדודו על פי חשבון זה, כמו שכתבתי ביורה דעה סימן ל סעיף י''ג, עיין שם.

<small><small>(ומתורץ קושית תוספות עירובין יד א.)</small></small>

ודע שאף אם נאמר שאי אפשר לצמצם בידי אדם לעשות ריבוע ממש, מכל מקום התורה אמרה: עשה כפי מה שביכולתך לצמצם, ובזה תקיים המצוה. וכן אמרו חכמינו ז''ל בבכורות <small><small>(יז ב)</small></small> לענין מידות המזבח וכלי בית המקדש שאמרה תורה מידה, וזה לשון הגמרא: רחמנא אמר עביד, ובכל היכי דמצית למיעבד ניחא ליה, עיין שם. והכא נמי בתפילין כן הוא.

!  עו
ונמצא שהתפילין צריכין להיות מרובעות למעלה ולמטה בהתיתורא ובתפרן. כלומר: שלא ימשוך חוט התפירה יותר מדאי, שלא יתכווץ ויתקלקל הריבוע <small><small>(רש''י לה א)</small></small>. וכתב רבינו הבית יוסף בסעיף ל''ט:

עשאן מרובעות ואחר כך נתקלקל ריבוען, יש מי שאומר שצריך לרבען.
עד כאן לשונו, כלומר: אף על גב דבציצית אמרינן בסימן י''א שאם ניתקו חוטי הערב עד שלא נשאר כאגודל מהכנף כשרים, עיין שם – זהו מפני שבציצית לא הקפידה תורה רק בשעת עשייה, כדכתיב: ''ועשו להם ציצית'', עיין שם. אבל ריבוע דתפילין הלכה למשה מסיני, וכל שעה צריכים להיות כך. ולכתחילה יהדר שבשל ראש יהיו כל הבתים שוים, אך אין זה לעיכובא.

!  עז
ומה נקרא קלקול הריבוע? נראה לי כגון שנתכווצו קצת באורך או ברוחב, או נחסר קצת וכדומה.

ויש שרוצים לומר דכשהקצוות נתקלקלו קצת בחידודן, ומיחזי כעגול קצת בקצוותיה, מקרי ''קלקול הריבוע''. ולעניות דעתי לא נראה כן. חדא: שהריבוע לא נתקלקל בזה, דהחידוד הוסר מהאורך והרוחב בשוה. ואם תאמר שזהו תפילין עגולים ולא מרובעים – זה וודאי יותר תימא שהתפילין הם מרובעים כמקדם, דאטו אם חידודי הקצוות אינם מחודדים כראוי נאבד שם ''מרובע''? בתמיה.

ולדעתי זהו שאמרו חכמינו ז''ל בריבוע ובאלכסונו כמו שנתבאר, והוא במנחות <small><small>(לה א)</small></small>. וקשה: פשיטא כיון שנעשנו מרובע ממילא יהיה אלכסונו כראוי? ואמת שרש''י פירש שם שלא יהא ארכו יתר על רחבו, עיין שם. אבל הרמב''ם ריש פרק שלישי כתב:

ואלכסונן בריבוע, עד שיהיה להן ארבע זויות שוות.
עד כאן לשונו, וכוונתו מבוארת: דהעיקר דהזויות יהיו שוות. ואם כן אף אם חידוד הקצוות נתקלקלו מעט, מה בכך? מכל מקום הזויות שוות הם. ועוד: דלא ניתנה תורה למלאכי השרת, וקלקול הזויות הוא בהכרח.

ואמת כי יש מסופרים מומחים גדולים באומנתם בבתים שלא יתקלקלו, אבל רובא דרובא אין ביכלתם לעשות כן. ועוד: שלוקחים בעד הבתים שלהם ממון הרבה, שאין ביכולת כל אדם להשיגן. וסוף דבר ראיתי גם בהם שבמשך העת מתקלקלים מעט, כי כן הוא בהכרח.

ולכן אני אומר דחלילה לומר על זה שם פסול, ואין הקדוש ברוך הוא בא בטרוניא עם בריותיו. וזהו כמו שאמרו בבכורות <small><small>(יז ב)</small></small> לענין מרובע: עביד כל היכי דמצית, וכמו שכתבתי בסעיף ע''ה. ואותם המחפשים חומרות יתירות – אין דעת חכמים נוחה מהם.

!  עח
חריץ שבין בית לבית בשל ראש – צריך שיגיע עד למטה, והיינו במקום שתופרין התיתורא. אך אם לא הגיע עד למטה – כשרה. ודווקא שהחריץ ניכר לכל, כדי שארבעה ראשיה יהיו נראים לכל, דאם לא כן – פסולים.

וצריך שכל בית ובית יעמוד בפני עצמו, כלומר: שלא יהיו מדובקים זה לזה שאי אפשר להפרידן בנקל, דאם לא כן הרי זה רק בית אחד. ויש לגעור בהסופרים שמדבקים הבתים זה לזה.

ואין לומר דעל ידי העדר דבקותם נתקלקל הריבוע, דאינו כן: דהריבוע חשבינן לפי דבקותן זה לזה ממש, ומה ענין זה לזה <small><small>(עיין בחיי אדם ובחת''ם סופר סימן ה')</small></small>. ובמנחות <small><small>(לד ב)</small></small> אמרו מפורש דאם אין חריצן ניכר – פסולות, עיין שם. וכן מפורש ברמב''ם שם שצריך להיות הבדל בין בית לבית, עיין שם.

!  עט
בשחרות הבתים לא מצינו בגמרא. ורק ברצועות אמרו דהלכה למשה מסיני שיהיו שחורות <small><small>(שם לה א)</small></small>. ובבתים לא מצינו. ולכן כתב הרמב''ם שם דין י''ד שהקציצה יכולה להיות ירוקה או לבנה. ומכל מקום כתב שנוי הוא לתפילין שיהיה הכל שחור, הקציצה והרצועה כולה, עיין שם. וזה שכתב רבינו הבית יוסף בסעיף מ, וזה לשונו:

עור הבתים – מצוה לעשותו שחור.
עד כאן לשונו. כוונתו ''מצוה'' ד''זה אלי ואנוהו'', והיא מצוה ולא חובה. וכן המנהג הפשוט להשחירן. ולכן אם נתלבנו קצת במשך הזמן – לית לן בה. ומשום הכי אם יש סופר במקומו – יתן לו להשחירן, אבל אינו לעיכובא.

ויש סופרים שמטיחים בטיח עבה כדי להיות להם ברק, ויש לגעור בהם אם יש ממש קצת בהטיח. וכבר צווחו על זה גדולי הדורות. ועכשיו לא ראינו שיעשו כן.

<small><small>(ומתוספות שבת כח ב מבואר דסבירא להו דבעי שחרות מדינא, עיין שם. ועיין ב''ח.)</small></small>

!  פ
כבר נתבאר דשי''ן של תפילין הלכה למשה מסיני בשל ראש מקמטי העור, אחד בימינו ואחד בשמאלו. וקבלו הגאונים שבימין של המניח של שלושה ראשים, ושל שמאלו של ארבעה ראשים.

ואם הפכן – לא פסלן. וכן אם עשה שניהם של שלושה ראשים או של ארבעה ראשים, כיון דבגמרא מבואר סתם שי''ן, ושניהם בכלל שי''ן. ואף שלא מצאתי זה מפורש, מכל מקום נראה לי כן.

וטעמים רבים נאמרו בשיני''ן אלו, כמבואר בזוהר פנחס <small><small>(דף רכ''ח ע''ב)</small></small> שהם כנגד שבעה אלפי שנין. ועוד טעמים במפרשים <small><small>(עיין בית יוסף, וט''ז סעיף קטן ל''ה, ומגן אברהם סעיף קטן נ''ט)</small></small>.

והראשים של השיני''ן – יש עושין עגולין, ויש עושין מרובעין. והיודי''ן שבשיני''ן צריכין ליגע למטה בשולי השיני''ן, דלא כהאומר שבהשי''ן של ארבעה ראשים לא יגעו היודי''ן למטה <small><small>(עיין מגן אברהם שם)</small></small>. והחריץ של השי''ן, והיינו החוד שלמטה – יגיע עד מקום התפר. ולא ימשוך השי''ן למטה מהתפר, אלא שגם שולי השי''ן יהיה נראה על התפר.

!  פא
והנה הטור והשולחן ערוך בסעיף מ''ב כתבו שיעשה השיני''ן מקמטי העור, והיינו שיקמוט בהעור ברכותו אות שי''ן. אבל אם עשאו כמעשה דפוס – הוה ''חק תוכות''. ואף על גב דכיון שהשי''ן הוא בולט דוחק הדפוס את האותיות עצמן, ולא סביבות האותיות, והוה ''חק יריכות'' דכשר כמבואר בגיטין <small><small>(כ א)</small></small>, מכל מקום העור שהוא רך נדחק גם סביבת בליטת השי''ן והוה כ''חק תוכות''.

אך יש אומרים דאין ''חק תוכות'' פסול בשי''ן זה, דדווקא בדבר שנאמר בו ''כתיבה'' – אין זה כתיבה. אבל שיני''ן אלו לא נאמרה בהם ''כתיבה'', אלא הלכה למשה מסיני שיהיה בו צורת שי''ן. אם כן גם ''חק תוכות'' הוי צורת שי''ן. וזה לשונו רבינו הרמ''א בספרו דרכי משה:

אין לשנות ממנהג זקנים, שהיו עושים בקמט של עור. ומיהו אם עשאם בדפוס או כתבם בדיו על הבית לבן – אין בידינו לפוסלן.
עד כאן לשונו.

!  פב
כשגמר מעשה הבתים – יגלגל כל פרשה מסופה לתחילתה. וכן בשל יד שהם בקלף אחד – יגלגל מסופה לתחילתה, כדי שהפותחה יקרא כסדר. וכורכם בקלף קטן ובקלף כשר. והלכה למשה מסיני שיכרוך עליה שיער בהמה או חיה הטהורים, וזה מעכב אפילו בדיעבד. אבל הכריכה בקלף אינו מעכב בדיעבד אם אין לו תפילין אחרים <small><small>(ב''ח ומגן אברהם סעיף קטן ס')</small></small>. וכן אם כרכם מתחילתן לסופן – אינו מעכב בדיעבד. ורק בזה הרי יכול לתקן ולכורכם כדין.

והמנהג אצלינו לכרוך שיער על הפרשה בעצמה, ואחר כך כורכים עליו קלף כשר, וחוזרין וכורכין עליו שיער. והטעם נראה לי: משום דכריכת השיער הוה הלכה למשה מסיני, וכריכת הקלף לא נאמר מפורש, ואולי צריך השיער דווקא על הקלף של הפרשה עצמה. אך כיון דעל פי קבלת הגאונים צריך קלף על הפרשיות ועל הקלף השיער, כדאיתא בשימושא רבה – לכן אנו עושים שניהם.

!  פג
והשיער יהיה של עגל, כדי לכפר על מעשה העגל. אך אם לא מצא של עגל – כורך בשל פרה או בשל שור. ורוחץ השיער היטב בתחילה עד שיהא נקי.

ובאה הקבלה שמקצת משיער זה צריך שיראה חוץ לבתים, במקום פרשת ''והיה אם שמע'' בצד הפונה לפרשת ''קדש''. ונמצא דבתפילין של רש''י יוצא השיער לא רחוק מהקצה, ובתפילין דרבינו תם יוצאים באמצע. ועל פי הזוהר לא יצא שיער באורך כשעורה אלא פחות מזה.

<small><small>(עיין מגן אברהם סעיף קטן ס''א שהקשה: הא שיער אינו מטמא. ונראה לי דגם כוונת הזוהר כן. והכי פירושו: דשיער לא מטמא אלא אם כן נתחבר לדבר אחר, כמו בכאן שכרוך על הקלף ומשמש להקלף. ואם נטמא הקלף – גם השיער טמא. וכדתנן בפרק שלושה עשר דכלים משנה ו: עץ המשמש את המתכת – טמא, עיין שם. ובאין בו כשעורה גם על ידי חיבור – אינו מטמא, דאין שם טומאה על פחות מכשעורה. ודייק ותמצא קל.)</small></small>

!  פד
יתן כל פרשה בבית שלה, ושתהא זקופה מעומד בביתה ולא שוכבת. ואף על גב דלשיטת רבינו תם צריך דווקא מושכב, כמבואר בתוספות מנחות <small><small>(לג א דיבור המתחיל ''הא'')</small></small>, מיהו אנן קיימא לן כשיטת רש''י שם דדווקא מעומד.

ואף על גב דבסדר הפרשיות חששו לשיטת רבינו תם – זהו מפני שכמה גאונים מהקדמונים סוברים כן, כמו שיתבאר בסימן ל''ד, מה שאין כן בדין זקופות.

וכיצד יזקפם? שהשורה עליונה תהיה עליון, והתחתונה לצד פה הבתים, וראש הפרשה יהיה מונח לצד ימין הקורא, שאם יבוא לפותחן ולקוראן – יהיו מונחין לפניו כהלכתן, שיפתחם ויקראם כסדר. ונראה דכל זה הוא לעיכובא, ובפרט שיכולים לתקן זה <small><small>(ועיין מגן אברהם סעיף קטן ס''ב)</small></small>.

!  פה
וכן של יד – כותב הארבע פרשיות בעור אחד, וגולל אותן מסופן לתחליתן, וכורך קלף עליהם ושיער עליו. ולפי מנהגינו גם על הקלף של הפרשיות כורך שיער. ומכניסם בביתה זקופה כמו בשל ראש.

ותניא במנחות <small><small>(לד ב)</small></small> דבדיעבד אפילו אם כתבם בארבעה קלפים, והניחם בבית אחד – יצא, ואינו צריך לדבק הפרשיות זו לזו בדבק. ולא עוד אלא אפילו אם הניחם בארבעה בתים כמו בשל ראש, אם טלה עליה עור מלמעלה על הארבעה בתים, שעתה נראה מבחוץ רק עור אחד – יצא.

וכך שנינו שם: שאם אין לו תפילין של יד ויש לו שנים של ראש, שטולה עור על אחת מהן ומניחה. וכן פסקו הרמב''ם ב[[רמב''ם הלכות תפילין ומזוזה וספר תורה ג|פרק שלישי והטור והשולחן ערוך סעיף מ''ז.

וכתב רבינו הרמ''א:

והמנהג לדבקם בדבק, שיהא הכל כקלף אחד. ויזהרו ליטול דבק כשר.
עד כאן לשונו, ולא אבין: דכיון שהניחן בארבעה בתים – איך ידבק כל הארבע פרשיות? והרי רבינו הבית יוסף לא הזכיר ארבע פרשיות בבית אחד אלא בארבעה בתים, עיין שם – ואיך ידבקם?

וצריך לומר דלא קאי על דין הקודם ממש. אלא שכתב דאם אירע שכתבם על ארבעה קלפים – ידבקם, ולא יכניסם כך בפירודם. וטעם דין זה הוא: דזה שהקפידה תורה שבשל יד יהיה אות אחד – זהו מבחוץ יתראה רק אות אחד, ועל מבפנים לא חיישינן.

ודע דזה שאמרנו שעושה משל ראש של יד – זהו בחדשים שעדיין לא לבשם. אבל כשלבשם – אסור לשנות מקדושה חמורה לקדושה קלה. ובשלא לבשם – הזמנה לאו מילתא היא <small><small>(גמרא שם)</small></small>.

!  פו
וכן להיפך בתפילין של ראש, שנינו שם דאם כתבן בעור אחד והניחן בארבעה בתים – יצא. ואינו צריך שיהא ריוח ביניהן, ונותן חוט או משיחה בין כל אחת ואחת, עיין שם. וכן הוא בטור ושולחן ערוך סעיף מ''ז. וזה שאינו צריך ריוח ביניהן – היינו ריוח גדול בין כל פרשה ופרשה. אבל ריוח קטן צריך בהכרח, שהרי צריך להניח כל פרשה בבית שלה <small><small>(נימוקי יוסף)</small></small>. והחוט והמשיחה הוא להיכר ההפסק.

ויש מן הראשונים שדקדקו מזה דאין זקיפת הפרשיות מעכב בדיעבד, שהרי בכאן בהכרח שיהיו שוכבות כמובן <small><small>(עיין בית יוסף)</small></small>. אמנם באמת דאין ראיה, ולכן פירש''י שם שלאחר שכתבן בעור אחד – יחתוך מלמעלה העור... אצבעות, ויהיה העור מדובק מלמטה, עיין שם. כלומר: שיכניס כל פרשה בכל בית מתחת הבית זקופות, ויהיו למעלה פרודים ותחתיהם מחוברים.

ויש מי שפירש עוד שהחיתוך יהיה למעלה מן הכתב, כגון שיש גליון גדול למעלה מן הכתב, וכל הכתב בקלף אחד. דאם לא כן, לא שייך לומר קלף אחד <small><small>(ט''ז סעיף קטן ל''ו)</small></small>. מיהו על כל פנים דלפי זה יכולים להיות זקופות. והרמב''ם לא כתב כלל דין זה, וצריך עיון.

!  פז
ויראה לי מדכתב הרמב''ם שם בדין י''א:

ואם אין חריצן ניכר – פסולות. וצריך להעביר בתוך כל חריץ וחריץ על גבי העור חוט או משיחה, להבדיל בין בית לבית. ומנהג פשוט להעביר גיד מגידי התפירה בכל חריץ וחריץ משלושתן.
עד כאן לשונו, כלומר: דבכל התפילין עושין כן בשעת עשייתם, ואחר כך נוטלין זה. כמו כל המלאכות הצריכין שלא יתחברו זו לזו – עושין כן בשעת המלאכה, ואחר גמר המלאכה נוטלין זה, כמו העץ שבתפילין שנוטלין אחר כך, כמו שכתבתי בסעיף ס''ט, עיין שם; וכמו מלאכת המזבח בזבחים <small><small>(נד ב)</small></small>, עיין שם.

ולפי זה הריוח ששנינו בברייתא שם הוא בכל התפילין, וכן החוט או משיחה. ודלא ככל הפוסקים שמפרשים זה כשהיו כולם בקלף אחד. וזה ששנינו שם: ואם כתבן בעור אחד והניחן בארבעה בתים יצא – יפרש הרמב''ם דהכי פירושו: דלא תימא שצריך לכתוב בארבעה עורות דווקא. אלא אפילו כתבם בקלף אחד, ואחר כך חתכן לגמרי פרשה מפרשה – יצא, כיון שבעת הכנסן בהבתים הוה כל אחד בפני עצמו. ואם כן אין כאן דבר חידוש כלל <small><small>(כן נראה לי ברור בסייעתא דשמיא)</small></small>.

!  פח
כתבו הטור ושולחן ערוך סעיף מ''ח:

אם ציפה הבתים בזהב או בעור בהמה טמאה – פסולים.
עד כאן לשונו, וזהו ברייתא בסנהדרין <small><small>(מח ב)</small></small>. ומפרשים: ''ציפן זהב'' – היינו על הבתים, ולא שעשה הבתים עצמן של זהב. אבל רש''י במנחות <small><small>(מב ב)</small></small> פירש על שטלה עור טמאה – שעשה בתים מעור טמאה, עיין שם. וממילא דגם זהב פירושו כן. וראיה שעל זהב פירש רש''י הטעם: דתיק של עור בעינן, עיין שם – הרי דגם בזהב פירש שעושה הבתים מזהב, ולא שחיפה הבתים בזהב. וכבר נתעורר אחד מן הגדולים בזה <small><small>(נודע ביהודה סימן א')</small></small>.

מכל מקום נראה לי דפשיטא להו להטור ושולחן ערוך דשני הדברים נכללו בכוונת הברייתא: האחד בעשיית הבתים עצמן מזהב או מטמאה, והשנית שחיפה הבתים בזהב או בטמאה. וראיה לזה מלשון רש''י בגיטין <small><small>(מה ב)</small></small>, שכתב: עשה חיפוי כיס שלהן, עיין שם.

וחד טעמא הוא: דכשציפה על הבתים זהב או טמאה – נתבטל התחתון משום דהעליון אינו נראה כלל. ועוד: דאין הבתים החיצונים רואים את האויר. ועוד: דגם לגבי טומאה הציפוי מבטל עצם הכלי, כמו שכתב הרמב''ם בהלכות כלים פרק רביעי דין ד, עיין שם.

<small><small>(ופשוט הוא דזהו כשחיברן על הבתים. אבל התיקין שעושים להבתים, שנוטלים אותם מהבתים – לאו כלום הוא. ואפילו היו על התפילין בעת הנחתם – אין זה ביטול להתפילין. אלא שלא נאה ולא יאה לעשות כן. ויש שאין מסירין התיק של יד מהתפילין גם בעת התפילה, ואין נכון לעשות כן. ודייק ותמצא קל.)</small></small>

!  פט
הלכה למשה מסיני שיהיו תפילין נתפרין בגיד בהמה וחיה הטהורין. אבל לא יתפור בגידי עוף שהם חלשים, וגם אין ניכר בהם בין גידין לבשר. וטוב לתפור בגידי שור. ולוקחים הגידים מהעקב של הבהמה שהם לבנים. ואם הם קשים – מרככן באבנים עד שיעשו כפשתן, וטוין אותן ושוזרין אותם, והם חזקים מאוד <small><small>(מגן אברהם סעיף קטן ס''ה)</small></small>.

ואין לוקחין גידים מכותי, משום דחיישינן שמא הם של בהמה טמאה.

וכתב רבינו הבית יוסף בסעיף נ דמקום שאין גידים מצויים – תופרים בטאלידור''ש שעושין מן הקלף, עד שיזדמנו להם גידים. עד כאן לשונו. ואינו מובן: כיון דההלכה נאמרה לתפור בגידין, איך נתיר בקלף <small><small>(נודע ביהודה תניינא סימן ב')</small></small>? וצריך לומר דסבירא ליה דההלכה נאמרה כך, דאפילו התפירות צריך דווקא מטהורות, וממילא דדרך לתפור בגידין.

אבל הגידין אינם לעיכובא, ולכן בשעת הדחק יש לסמוך על דברי רבינו הבית יוסף ולתפור בבני מעים דקים יבשים. יש אוסרים דאין זה גידים <small><small>(שערי תשובה סעיף קטן ס''ט בשם נודע ביהודה)</small></small>, ויש להחמיר דאולי נאמרה ההלכה גידין דווקא, וכן תפסו הפוסקים.

<small><small>(עיין מגן אברהם סעיף קטן ס''ו, דאין לקנות גידים מכותי אפילו כשידוע שהם מטהורה, משום דכיון דזהו הלכה למשה מסיני – צריך עשייתן ''לשמה'', ובכותי ליכא ''לשמה''.)</small></small>

!  צ
יתפור שלוש תפירות בכל צד. וחוט התפירה יהיה סובב משתי הרוחות מלמעלה ומלמטה. והתפירות יהיו אצל הבית ממש ולא בהמעברתא, ויעביר חוט התפירה בין כל בית ובית.

<small><small>(עיין ט''ז סעיף קטן ל''ח, ועיין מה שכתבתי בסעיף פ''ז.)</small></small>

וצריך להיות שתים עשרה תפירות בשל יד, וכן בשל ראש. מיהו אם לא עשה רק עשר תפירות או פחות מזה – אינו נפסל. ויש מי שאומר ששתים עשרה תפירות אלו צריכים להיות כולן בחוט אחד ולא יפסק החוט, ואם נפסק – פסולים. כלומר: עד שיחזור ויקשור אותה <small><small>(ט''ז סעיף קטן ל''ט)</small></small>. ומכל מקום אם החוט קצר ולא יוכל לגמור בה כל התפירות – יגמור התפירה בחוט אחר <small><small>(מגן אברהם סעיף קטן ס''ח)</small></small>. ונראה לי דכשרואה שלא תספיק – יקשור לסופה חוט אחר. ואין לשנות.

!  צא
יכניס הרצועה תוך המעברתא, ויעשה קשר כמין דל''ת בשל ראש, וכמין יו''ד בשל יד, להשלים אותיות שד''י עם השי''ן שבשל ראש. וכך אמרו בשבת <small><small>(סב א)</small></small> דשי''ן ודל''ת ויו''ד של תפילין – הלכה למשה מסיני <small><small>(ועיין תוספות שם)</small></small>. ולכן יראו לעשות השם הזה כסדר: מתחילה השי''ן, ואחר כך הדל''ת, ואחר כך היו''ד. ואם שינה – לא עיכב. אך לכתחילה יזהר בזה.

<small><small>(ומה שכתב המגן אברהם סעיף קטן ס''ט לעשות הדלי''ת משני צדדין – לא נהגו כן. וכן מה שכתב הרמ''א בסעיף נ''ב דנוהגין להעביר עור על הבית של יד לרוחב הזרוע, ויהיה רחבו כרוחב הבית, עד כאן לשונו – אינו מובן כלל כוונתו בזה. ובטור יש גם כן כעין זה, ושם ביאר להעביר הרצועה על הבית של יד. כלומר: על המעברתא בשעת הקשירה כדי לחזקה, וכמו שהספרדים עושים. וכן ניכר שזהו כוונת הרמ''א. אך לשונו תמוה, מהו זה שאמר ''ויהיה רחבו...''? ואולי יש כאן טעות הדפוס.)</small></small>

~ סימן לג - אם נתקלקלו הבתים, ודיני הרצועות

!  א
אמרינן במנחות <small><small>(לה א)</small></small> דאם נתקלקלו בהבתים שני בתים מבתי הראש, והבתים המה זה אצל זה, והיינו שעור הבתים נקרעו קצת בין בית לבית, אבל הצדדים והגג שלמים; אם התפילין ישנים – פסולים משום דכבר נתקלקלו מחמת יושנן. ואם הם חדשים – כשרים כל זמן שעור מושב הבתים שהוא התיתורא קיים, וגם עיקרי הבתים קיימים אלא שנקרעו קצת כמו שכתבתי. וזהו לגירסת הרמב''ם בגמרא שם.

ולגירסת רש''י הוה להיפך: דחדשים – פסולין, וישנים – כשרים. והטעם: דחדשים עדיין רפויים ורכים, ובקל נתקלקל <small><small>(לבוש)</small></small>. ועוד: דחדשים איגלאי מילתא דהעור מקולקל כיון שבזמן מועט נתקלקל, מה שאין כן ישנים כבר נתחזקו והעור היה טוב מתחילתו.

ולי נראה דכל אחד לשיטתו אתי שפיר: דרש''י מפרש דאעור קאי כמו שכתבתי, לכן חדשים גריעי טפי דזהו סימן שהעור מרוקבת. אבל הרמב''ם שמפרש דאגידים קאי כמו שיתבאר – וודאי דישנים גריעי טפי, שמחמת יושנן נרקבו. אבל חדשין רובן חזקים הם כנודע בחוש.

!  ב
אבל אם שני הבתים אינם זה אצל זה, כמו ראשון ושלישי, אפילו הם ישנים – כשרות. ולשיטת רש''י אפילו הם חדשים – כשרות.

ואם נתקלקלו שלושה בתים – בכל ענין פסולים אפילו בחדשים, ולשיטת רש''י אפילו בישנים.

ודע דזה שנתבאר בסעיף הקודם דזה אצל זה פסולים – אין נפקא מינה בין שהקלקול הוא לצד אחד, באופן שהקלקול הוא זה כנגד זה, ובין שהדופן האחד נתקלקל מצד האחר, והשני מצד האחר. ובכל ענין פסולים <small><small>(ט''ז סעיף קטן ג)</small></small>.

!  ג
ואיזו מקרי ''חדשים'' ואיזו ''ישנים''? ''חדשים'' מקרי כל זמן שאם היו מושכים אותם בהרצועות, הבית מתפשט ונפתח – נקרא ''חדש''. ואם אינו נפתח – נקרא ''ישן''. אמנם זהו למי שעושין הקציצה והמעברתא מעור אחד. אבל אותן שעושין המעברתא מעור בפני עצמו – אין שייך לומר כן כמובן <small><small>(שם סעיף קטן ב')</small></small>.

ונראה לי דלדידן יש סימן אחר, דבגמרא שם אמרו שני סימנים: האחד הוא הסימן שנתבאר; והשני כשאוחז בעור ומפשטם, וכשמניחם חוזר ומתכויץ – זהו ישנים, ואידך הוי חדשים, עיין שם.

אך באמת כפי עשיית הבתים שלנו, שהם קשים מאוד – אין אנו בקיאין כלל בכל סימנים אלו. והבתים שבזמן הש''ס נראה שלא היו קשים כלל.

ודע דכל חילוקים אלו הם בשל ראש שיש בהם ארבעה בתים. אבל בשל יד מיד כשנתקלקל אחת מן הדפנות – פסולים לגמרי <small><small>(שו''ת פני יהושע)</small></small>.

!  ד
והרמב''ם ז''ל בפרק שלישי דין י''ח יש לו שיטה אחרת בזה, וסבירא ליה דהקלקול אינו בהבתים אלא בגידי התפירות. וזה לשונו:

תפילין שנפסקו התפירות שלהן, אם היו שתי התפירות זו בצד זו או שנפסקו שלוש תפירות אפילו זו שלא כנגד זו <small><small>(ולהרמב''ם זהו בצד זו ממש, ודייק ותמצא קל)</small></small> – הרי אלו פסולות.
במה דברים אמורים? בישנות. אבל בחדשות כל זמן שפני טבלא קיימת <small><small>(זהו התיתורא)</small></small> – כשרות. ואלו הן החדשות: כל שאוחזין מקצת העור שנקרע תפרו ותולין בו התפילין, והוא חזק ואינו נכרת – הרי אלו החדשות. ואם אין ראוי לתלות בו אלא הוא נפסק – הרי אלו ישנות.
עד כאן לשונו, ורבותינו בעלי השולחן ערוך הביאו שני השיטות. ובשניהם החמירו בכל ענין, מפני שלרש''י ישנות עדיפי ולהרמב''ם חדשות עדיפי. אך לפי מה שכתבתי אין צורך לומר כן, כמו שכתבתי בסעיף א.

ולדינא אין להקל כלל, ורק בקלקול התפירות הלא יש לתקן בגידים חדשים ולתופרן. אבל בקלקול הבתים לא מהני תיקון כלל, מפני שהקרעים מעידין שנתקלקלו לגמרי, וצריך לעשות בתים חדשים <small><small>(כן נראה לפי עניות דעתי)</small></small>.

!  ה
עור הרצועות צריך שיהיה מעור בהמה חיה ועוף הטהורים. וצריך שיהיו מעובדים לשמה, כלומר: לשם רצועת תפילין, כיון שזהו הלכה למשה מסיני. וגם שיהיו שחורות הלכה למשה מסיני.

לכן בין העיבור ובין השחרות – צריך ''לשמה'', ועל ידי ישראל גדול דווקא. אבל על ידי כותי – פסול. מה שאין כן בשחרות הבתים, דלדעת הרמב''ם והטור והשולחן ערוך אינו צריך שחורות, לכן אם גם כותי השחירם – כשר. אמנם להסוברים דגם בבתים צריך מדינא שחורות – דינם כרצועות.

ושחרות הרצועות – אינו צריך רק מצד חוץ. אבל מצד פנים כל המראות כשרות. ומכל מקום אמרו חכמים שלא יהיו אדומות מצד פנים, דשמא יאמרו שמדם חטטיו נצבעו והאדימו, ויוציאו עליו לעז שהוא בעל חטטין <small><small>(גמרא לה א)</small></small>.

ודע דרצועות כשרים בין מעור בין מקלף. והמנהג לעשותן מעורות עגלים או כבשים, ושל עגלים טובים וחזקים יותר.

<small><small>(וכתב המגן אברהם סעיף קטן ז' דאם השחירן כותי וחזר ישראל והשחירן לשמן – כשר, עיין שם. ואם מעובד שלא לשמה – פסול לגמרי. ולא ימשחם בשומן דגים טמאים. ועיין שערי תשובה סעיף קטן ה'.)</small></small>

!  ו
כתב הטור:

אם נפסקה הרצועה, מה שמקיף ממנה הראש או הזרוע – אין להם תקנה, לא בקשירה ולא בתפירה. אבל התלוי ממנה, ומה שקושר סביב הזרוע – אין הקשירה פוסל בה.
עד כאן לשונו. כלומר: וכל שכן התפירה. דבגמרא <small><small>(לה ב)</small></small> אומר שם דקשירה וודאי אסור, דכתיב: ''וקשרתם'' – בעינן קשירה תמה, כלומר שקשר הרצועה תהיה בתמימות, כולה רצועה שלמה ולא קשורה.

ועל תפירה שאלו שם ואמרו: פוק חזי מאי עמא דבר. ופירש רש''י לאיסורא, משום דגם זה אינה קשירה תמה. ורבינו תם בתוספות שם פירש להיתר, דכיון דהתפירה היא מבפנים ומבחוץ נראית כשלמה – מקרי ''קשירה תמה''. והטור פסק כרש''י.

אך זהו רק על הרצועה הצריכה מדין תורה, והיינו מה שמקיף הראש והזרוע. אבל מה שארוך יותר מזה כפי מנהגינו אם נפסק שם – יכול אפילו לקשור, וכל שכן לתפור. וגם דעת הרמב''ם סוף פרק שלישי היא כדעת הטור, עיין שם.

!  ז
ויש מן הראשונים שהחמירו עוד בזה, וכמו שכתב רבינו הבית יוסף בסעיף ה וזה לשונו:

אם נפסקה הרצועה – יש מתירין לתפור מצד פנים <small><small>(דעת רבינו תם)</small></small>. ויש אומרים: מה שמקיף ממנה הראש, ובשל יד כדי שתקיף הזרוע לקשור התפילה עם הזרוע, וכדי שתמתח עד אצבע אמצעית ויכרוך ממנה על אותו אצבע שלוש כריכות ויקשור – אין להם תקנה, לא בקשירה ולא בתפירה.
וכל יתרון האורך שהוא בשביל שכורך הרצועה כמה פעמים סביב הזרוע, ובשל ראש מה שתלוי ממנה – אין התפירה והקשירה פוסלים בה. ובשעת הדחק יש לסמוך על המתירין כדי שלא יתבטל ממצות תפילין.
עד כאן לשונו. כלומר: לסמוך על רבינו תם דמתיר תפירה גם בעיקר הרצועה.

וטוב לתפור בגיד ולא בחוט, אך אם אין לו גיד – יתפור בחוט. ויתפור באופן שתהא האימרא מבפנים לצד הגוף, שלא יתראה מבחוץ. וכשסומך על שיטת המתירין, יש מי שאומר שלא יברך, דברכות אין מעכבות <small><small>(ט''ז סעיף קטן ז)</small></small>.

!  ח
ודע שיש עוד שיטה המחמרת גם בשל ראש, דברצועה התלויה בימין עד הטבור ובשמאל עד החזה – לא מהני תפירה <small><small>(עיין בית יוסף, וט''ז סעיף קטן ו')</small></small>.

אבל רבינו הבית יוסף לא חש לה כלל, דאף על פי דכן הוא קבלת הקדמונים משימושא רבה וכמו שכתבתי בסימן כ''ז, מכל מקום פשיטא שאין זה מהלכה למשה מסיני, כדמוכח ממנחות <small><small>(לה ב)</small></small> ותוספות שם. ואם כן איך נחמיר עוד בזה, לאסור התפירה מה שמותר לרבינו תם וכמה מהראשונים גם בעיקר הרצועה? וכן אנו נוהגים כדברי רבינו הבית יוסף.

<small><small>(והט''ז שם נתקשה בדבריו, עיין שם. והדבר ברור כמו שכתבתי.)</small></small>

~ סימן לד - סדר הנחת הפרשיות לרש''י ולרבינו תם

!  א
סדר כתיבתן של הפרשיות, כבר נתבאר שהם כסדר הכתובין בתורה: ''קדש'', ''והיה כי יביאך'', ''שמע, ''והיה אם שמע''. ותניא במכילתא: כתבן שלא כסדרן – יגנוזו.

אבל בסדר הנחתן בהבתים – רבתה המחלוקת בין אבות העולם. דלרש''י במנחות <small><small>(לד ב)</small></small> והרמב''ם בפרק שלישי ככתיבתן – כך הנחתן בהבתים. בהשל ראש ''קדש'' משמאל המניח בבית החיצון, שזהו לימינו של הקורא העומד נגדו, ואחריו ''והיה כי יביאך'' בבית שני, ו''שמע'' בבית השלישי, ''והיה אם שמע'' בבית הרביעי שהוא בית החיצון לימינו של המניח ולשמאלו של קורא. והקורא – קורא על הסדר שבתורה. וכן בשל יד כן הוא.

!  ב
אבל רבינו תם סובר דבהנחתם בהבתים ''והיה אם שמע'' קודם ל''שמע'', וסדרן כך הוא: ''קדש'', ''והיה כי יביאך'', ''והיה אם שמע'', ''שמע''. וכשכותב – כותב ''שמע'' קודם ''והיה אם שמע''. וכן בשל יד כותב ''קדש'', ''והיה כי יביאך'', ומניח מקום כתיבת ''והיה אם שמע'' פנוי, וכותב בקצה הקלף פרשה ''שמע'', ואחר כך כותב על המקום הפנוי ''והיה אם שמע''.

והנה מחלקותם תלויה בסוגית הש''ס שם. וכתבו הרא''ש והטור שהגאונים רב שרירא ורב האי גאון סוברים כרבינו תם. ומנחו סימנא: הוויות להדדי, ושיני''ן לשיני''ן מבחוץ. כלומר: ההוויות הפרשיות של ''והיה'' – סמוכים זה לזה, ''והיה אם שמע'' אצל ''והיה כי יביאך''. והשיני''ן של ''קדש'' ו''שמע'' מבחוץ אצל השיני''ן של תפילין. וכתבו שגם רבינו חננאל סובר כן, וגם דעת הראב''ד כן הוא בהשגות שם.

והברצלוני ייחס לטעות את השימושא רבה, שכתב סדר הנחתן כרש''י והרמב''ם. וזה לשונו:

וכן מצינו טעותא בהאי שימושא, שאין לסמוך עליו כלל מה שכתב ומשוי פרשה קדש... ושמע בביתא תליתאה, והיה אם שמע ברביעתא. דהא מילתא טעותא רבה, דהאי סידרא בכתיבתן. אבל הכנסתן בנרתיקן ''שמע'' בבית ראשון לצד ימין המניח, ''והיה אם שמע'' בבית שני, ''והיה כי יביאך'' בבית שלישי, ''קדש'' בבית רביעי...
עד כאן לשונו <small><small>(בסוף רי''ף להלכות תפילין, עיין שם)</small></small>.

!  ג
ובתשובת הרמב''ם <small><small>(הובא בכסף משנה)</small></small>, כתבו חכמי לוני''ל להרמב''ם שתמהו על סידורו, והם מקובלים מהגאונים ובראשם רב האי גאון דהוויות באמצע. והשיב להם הרמב''ם, וזה לשונו:

זה שעלה בדעתכם בסידור הפרשיות... כך היה דעתי מקודם ככם. ותפילין שהיו לי במערב כך היו. וכך כתב..., ואותו חיבור הוא שהטעני, והטעה כל אנשי מערב... והרבה גאונים חלקו על זה, וכל אנשי מזרח וכל אנשי ארץ הצבי הקדמונים חולקים על זה. ואמרו כי הגאונים פתחו את התפילין של רב האי, והיא כתובה על הסדר שכתבתי בחיבורי. ורבי משה דרעי כשבא מן המערב לארץ ישראל, היתה תפיליו שלו כמו אנשי מקומכם, וכשהראוהו דברי הגאונים הקדמונים והראיות שלהם – השליך תפיליו ועשה על הסדר.
והראיה הברורה בדבר זה מה שאמרו ב''הקומץ רבה'': והקורא – קורא כסדרן. כלומר: ...כסדר התורה. ונוסח זה לא היה בספרים שלנו, אבל הנה מצאתיה בנוסחאות הישנות...
עד כאן לשונו.

ופלא שהרא''ש והטור וכמה מראשונים סבירא להו דרב האי פסק כרבינו תם, והרמב''ם כתב שפתחו תפליו ואינו כן. ובמרדכי וכן בשארי ראשונים כתבו שנפלה הבימה שעל קבר יחזקאל הנביא, ומצאו תפיליו ופתחום, והם כסדר רש''י והרמב''ם. ועל כל פנים נראה שבין קדמוני קדמונים היתה מחלוקת בזה, וכל העולם תפסו כן להלכה. ואף המניחים תפילין דרבינו תם – מברכין רק על תפילין דרש''י ורמב''ם ומתפללים בהם, כאילו בת קול יצא דכן הלכה.

!  ד
וכתבו הרא''ש והטור: דלפי שנחלקו בו גאוני עולם, ותפילין של אלו פסולים לאלו, דתניא <small><small>(שם)</small></small>: החליף פרשיותיה, פירוש שנתן של בית זה בזה – פסולים.

ואמרו חכמים <small><small>(ריש פרק עשירי דעירובין)</small></small>: מקום יש בראש להניח שני תפילין וכן בזרוע – לכן ירא שמים יוצא ידי שניהם. ויעשה שני זוגות תפילין, ויניח שניהם, ויכוין בהנחתם: ''באותם שעשויים כתיקונם אליבא דהלכתא – בהם אני יוצא ידי חובתי. והאחרים – הרי הן כרצועות בעלמא.''

ואין כאן משום ''בל תוסיף'', דזה אינו אלא כשעושה חמש בתים. ולא יניח שני הזוגות בכיס אחד, שהאחד מהם הוא חול ואסור לתתם בכיס של תפילין. אלא יעשה שני כיסין, וסימן לכל כיס שלא יתן של זה בזה. וכן היה נוהג אדוני אבי ז''ל, ורבו רבינו מאיר ז''ל. עד כאן לשונו.

והנה זה אפשר רק בתפילין קטנים מאוד. אבל בתפילין שלנו אי אפשר להניחם שתים בבת אחת.

!  ה
ורבינו הבית יוסף כתב אחר שכתב דברי הטור, וזה לשונו:

ואם אינו יודע לכוין המקום ולהניח שניהם יחד – יניח כדברי האחד של יד ושל ראש ויסלקם מיד, ויניח האחרים על סמך ברכה ראשונה. ויש אומרים שאם לא יוכל להניח בבת אחת – יניח של רש''י ויברך עליהם, ויהיו עליו בשעת קריאת שמע ותפילה. ואחר התפילה יניח של רבינו תם בלא ברכה, ויקרא בהם ''שמע'', ''והיה אם שמע''. ולא יעשה כן אלא מי שמוחזק ומפורסם בחסידות.
עד כאן לשונו. כלומר: דמקודם קאמר שאם אינו יכול להניחם בבת אחת – יניחם בזה אחר זה תיכף ומיד, ויכול לברך על איזה שירצה. לזה אומר ''ויש אומרים...'', כלומר: שיברך רק על של רש''י.

ולא יסלקם תיכף להניח דרבינו תם אלא אחר התפילה, והטעם מפני שהעיקר להלכה כדברי רש''י והרמב''ם.

<small><small>(וכעין זה פירש הט''ז בסעיף קטן ג'. ועיין מגן אברהם סעיף קטן ד' וסעיף קטן ה', שנדחק בדבריו. ונראה שלפניו היה הגירסא באופן אחר בשולחן ערוך. וכתב בסעיף קטן ו' דזה שכתבו שאין להניחן בכיס אחד – זהו כשלא התנה מעיקרא לתת שניהם. אבל בהתנה – שרי, עיין שם. וגם זה שכתב הבית יוסף דאין לעשות כן אלא מי שמוחזק ומפורסם בחסידות, האידנא נתפשטה בכמה מדינות שמניחין תפילין דרבינו תם, ואין בזה יוהרא. ויכול כל אחד לעשות כן, ותבוא עליו ברכה.)</small></small>

!  ו
אל יפלא בעיניך דכיון שתפילין של רש''י פסול לרבינו תם, ושל רבינו תם פסול לרש''י, ואם כן איך אפשר שגאוני עולם וחסידי הדורות וכלל ישראל בכמה זמנים לא יקיימו מצות תפילין, וברכתן היתה לבטלה חס ושלום?

ולכן אף שבחיבורים מן דינים והלכות אינו ראוי לכתוב דברים הנאמרים בלחישה, והנסתרות לה' אלהינו, ובפרט שבעונותינו אין אתנו שום ידיעה מזה; מכל מקום כדי שלא יפלא בעיניך נבאר מעט מהרבה, כפי הבנתינו בסייעתא דשמיא.

!  ז
דע דבעל מגדול עוז שמיישב השגות הראב''ד על הרמב''ם כתב בענין זה, וזה לשונו:

כתב הראב''ד ז''ל: רבינו האי גאון אינו אומר כן... ואני אומר הרב המחבר מפרש כאשר קבל מרבותיו... ומצאתי לחכמי לוני''ל ששאלו..., והשיבם... והיודע סוד... ישכיל שיש לכל הדעות שורש וענף, ואלו ואלו דברי אלהים חיים...
וכבר העיר עלינו רוח ממרום ומצאנו מדרש נסתר ונעלם, והוכרחנו לשנות מה שהורגלנו והחזקנו בכסדרן. וכן נהגו רבותינו האחרונים...
עד כאן לשונו, כלומר: שמתחילה עשו כרבינו תם, ואחרי שמצאו המדרש הנעלם – הוכרחו לשנות ולהניח כסדרן כדעת רש''י והרמב''ם ז''ל.

!  ח
ולעניות דעתי המדרש הנעלם הזה הוא בזוהר פנחס <small><small>(דף רנ''ח ע''א)</small></small>. דהנה בזוהר סוף ''בא'' אומר מפורש:

פרשה קדמאה ''קדש''..., תניינא ''והיה כי יביאך''..., פרשה תליתאה ''שמע''..., ובגין כך ''שמע'' סמוך ל''והיה...''.
פרשה רביעאה רזא דדינא קשיא ''השמרו לכם...''
עד כאן לשונו, הרי מפורש כרש''י. וראיתי מי שדחה זה, לאמר דכוונתו על הכתיבה. אבל באמת אינו כן, כדמוכח מכל הענין שם דאהנחה קאי. והאמת כן הוא, ועל פי הזוהר ד''פנחס'' יתבארו הדברים.

!  ט
וזה לשון הזוהר שם:

תפילין דיליה כסדר הוי', דאיהו ''קדש לי'', ''והיה כי יביאך'', ''שמע'', ''והיה אם שמע''. אבל בעלמא דאתי הויות באמצע, דאינון ה' ה'...
עד כאן לשונו. והאריך בזה, עיין שם.

ולעניות דעתי בביאורו: דהנה בסוף פרק שלישי דפסחים אמרו חכמינו ז''ל שלעתיד לבוא יאמרו שם הוי''ה ככתיבתו. וזהו דכתיב: ''ביום ההוא יהיה ה' אחד ושמו אחד''. מפני שאז יהיה ביטול היצר הרע, כדכתיב: ''לא ירעו ולא ישחיתו'', וממילא שגם הצרות יכלו כידוע.

ולכן עתה ''והיה אם שמע'' האחרונה, דבה כתיב ''השמרו לכם פן יפתה לבבכם... ואבדתם מהרה...''. מה שאין כן לעתיד לבוא – תהיה ''שמע'' האחרונה, שבה כתיב אך אהבת ה', ואין בה עונש. וזהו שאומר הזוהר בפרשת ''בא'' פרשה רביעאה: רזא דדינא קשיא, כמבואר למבין. וב''פנחס'' אומר דלעתיד לבוא הויות להדדי, כלומר: ששני ''והיה'' סמוכים זה לזה, משום דבאותיות ''והיה'' יש כל שם הוי''ה. ולעתיד לבוא יהיו זה אצל זה, דאינון ה' ה', כלומר הוי''ה הוי''ה, דכמו שנכתב כך נקרא.

ורמז יש לזה בהשינ''ן, ד''קדש'' ו''שמע'' שהם אצל השיני''ן דשל ראש, ויש בהם ביחד שלושה עשר ראשים כמנין ''אחד'', כדכתיב: ''ביום ההוא יהיה ה' אחד ושמו אחד''. ונמצא דלפי זה שניהם אמת לפי כוונת התורה. אלא דבזמן הזה יותר נכון כרש''י, מפני הטעמים שאמרנו. ולכן אמרה הברייתא ''שמע'' ''והיה'' – ''שמע'' משמאל, דעכשיו יתפרש מקודם ''שמע'' ואחר כך ''והיה אם שמע''. ולעתיד לבוא יתפרש ''שמע'' ''והיה אם שמע'' משמאל, כלומר: משמאל יהיה ''שמע'' ואחר כך ''והיה אם שמע''. והיינו ד''שמע'' יהיה בסוף וההוויות באמצע.

~ סימן לה - מנין השיטין בתפילין

!  א
על פי הקבלה מקדמונים, נהגו לכתוב בשל יד שבע שיטין בכל פרשה ופרשה, ובשל ראש ארבע שיטין. ואם שינה – לא פסל, כיון שבגמרא אינו מבואר זה. וגם טעם הדבר לא נגלה לנו, לכן אינו מעכב.

ומכל מקום הסופר שאינו עושה כן אינו משובח, וצריך לבדוק אחריו.

<small><small>(ולעניות דעתי נראה הטעם: דשל יד הוא כנגד הלב, והלב הוא תחת הזמן ויש בו טוב ורע, והזמן כלול בשבעה ימים. והשל ראש הוא כנגד המוח, שבשם כולו קודש, והוה ארבע שיטין כנגד אותיות השם. וסייג לזה עיין זוהר פנחס דף רנ''ז ע''א: ''פקודא שתיתאה...'', עיין שם. ודייק ותמצא קל.)</small></small>

!  ב
ואלו הן תיבות של ראשי השיטין של יד:

א)</small></small> ''וידבר'',
ב)</small></small> ''את היום'',
ג)</small></small> ''יוצאים'',
ד)</small></small> ''לתת'',
ה)</small></small> ''חג'',
ו)</small></small> ''ההוא'',
ז)</small></small> ''תורת''.
פרשה שניה:

א)</small></small> ''והיה'',
ב)</small></small> ''רחם'',
ג)</small></small> ''בשה'',
ד)</small></small> ''לאמר'',
ה)</small></small> ''הקשה'',
ו)</small></small> ''בהמה'',
ז)</small></small> ''לאות''.
פרשה שלישית:

א)</small></small> ''שמע'',
ב)</small></small> ''את'',
ג)</small></small> ''והיו'',
ד)</small></small> ''לבבך'',
ה)</small></small> ''ובלכתך'',
ו)</small></small> ''ידך'',
ז)</small></small> ''מזוזות''.
פרשה רביעית:

א)</small></small> ''והיה'',
ב)</small></small> ''ובכל נפשכם'',
ג)</small></small> ''ואכלת'',
ד)</small></small> ''ה' בכם'',
ה)</small></small> ''אשר ה''',
ו)</small></small> ''בין עיניכם'',
ז)</small></small> ''ביתך ובשעריך''.
וראשי שיטין של ראש:

א)</small></small> ''וידבר'',
ב)</small></small> ''מזה'',
ג)</small></small> ''הזאת'',
ד)</small></small> ''זה''.
שנייה:

א)</small></small> ''והיה'',
ב)</small></small> ''וכל פטר חמור'',
ג)</small></small> ''ממצרים מבית'',
ד)</small></small> ''כל פטר רחם הזכרים''.
שלישית:

א)</small></small> ''שמע'',
ב)</small></small> ''נפשך'',
ג)</small></small> ''לבבך'',
ד)</small></small> ''על''.
רביעית:

א)</small></small> ''והיה'',
ב)</small></small> ''עשב'',
ג)</small></small> ''לא תתן'',
ד)</small></small> ''את בניכם''.

!  ג
יש מי שכתב שהסופרים שלנו מדקדקין במנין השיטין ולא בראשי השיטין, ולא יאריך ולא יקצר האותיות מפני ראשי השיטין. אבל יכול להאריך מעט האותיות בשיטה שניה כדי לכוין סופי השיטות.

ולא אסרו אלא להמשיכן כל כך בענין שיהא נראה לעין שהן גדולות מחברותיהן, ונראה הכתב כמנומר כמו שכתבתי ביורה דעה סימן רע''ג וער''ה <small><small>(הגר''ז)</small></small>. והסופרים המומחים דמדינתינו אינם מאריכים ומקצרים האותיות. ומכוונין ראשי השיטין, דבוודאי יש לנו ליזהר בכל מה שצוו לנו הקדמונים, ולהם נגלה תעלומות חכמה.

~ סימן לו - דין דקדוק כתיבת האותיות

!  א
הסופר צריך לדקדק מאוד מאוד בכתיבת האותיות, שלא תשתנה צורת שום אחת מהן ויתראה שאינו אות כלל, כמו אם ידבוק היודי''ן שבאל''ף לגמרי בכל עוביין וכדומה. וכן שלא תדמה לאחרת, כגון הה''א אם לא יניח ברגלו השמאלית ריוח הניכר יתראה כחי''ת, ולהיפך בחי''ת אם לא ידבקנו ממש יתראה כה''א. וכן כל כיוצא בזה.

והרי אפילו התנאים הקדושים הזהירו אחד להשני כשהיה סופר, שיראה ליזהר. כדאמרינן בעירובין <small><small>(יג א)</small></small> שרבי ישמעאל הזהיר לרבי מאיר שהיה סופר, ואמר לו: הזהר בני, שמלאכתך מלאכת שמים היא, עיין שם. וקל וחומר בן בנו של קל וחומר אנחנו, שאנו כנמלים נגדם כמה, יש לנו ליזהר. והסופר הזהיר – שכרו אין קץ, ולהיפך – ענשו אין קץ.

<small><small>(אין לעשות אות בהפסק באמצע, כמו ''''.)</small></small>

!  ב
כל אות צריכה להיות גולם אחד כל האות, לבד מה''א וקו''ף. ולכן צריך ליזהר בנקודה שעל האל''ף שיהא כמין יו''ד, ובנקודה שתחתיה. ויהיה היו''ד שעליו זקוף למעלה, דאיתא באותיות דרבי עקיבא: מפני מה יו''ד של אל''ף זקוף למעלה מצידו? מפני שמעיד בו וצופה להקדוש ברוך הוא שהוא אמת <small><small>(הגהות מיימוניות פרק שראון)</small></small>.

ויזהר שהיודי''ן יגעו בהאל''ף בקוצין דקים, וכן ביודי''ן שעל השי''ן והעי''ן ואחורי הצד''י, שיהא נוגעים באות. ובאחת שאינה נוגעת – פסולה. ובזה לא מהני קריאת התנוק, כמו שכתבתי בסימן ל''ב. ויגמור האות בשלימות קודם שיתחיל באחרת, דאם לא כן הוי ''שלא כסדרן'' <small><small>(ט''ז סעיף קטן א')</small></small>. אבל הקוצין הקטנים שעל האותיות – אינם מעכבים לענין ''שלא כסדרן'' <small><small>(שם)</small></small>, כיון דכל האות בשלימות.

וכן בשארי אותיות יזהר שכל האות יהיה גולם אחד, חוץ מה''א וקו''ף שאין ליגע הרגל בגג, ואם נגע – פסול. ויש מכשירין, ואינו עיקר. וכן מורין הלכה למעשה. ויהיה הפסק נכון בה''א וקו''ף, בענין שאדם בינוני יכירנו בעמדו אצל הספר תורה <small><small>(מגן אברהם סעיף קטן א')</small></small>.

!  ג
וצריך לתייג שעטנ''ז ג''ץ. והסופרים נהגו לתייג גם אותיות אחרות. ואם לא תייג אפילו שעטנ''ז ג''ץ – לא פסל. וצריך שהתגים יגעו בגוף האותיות, וכל אחד נפרד מחברו. ויש מי שפוסל בלא תייג שעטנ''ז ג''ץ, ואינו עיקר כמו שכתבתי בסימן ל''ב. מיהו צריך לתקנם.

<small><small>(עיין מגן אברהם סעיף קטן ג', שכתב דאם התגין אינם נוגעים בגוף האות או שנוגעים זה בזה – פסול, עיין שם. ודבר תימא הוא, שהרי אין מעכבים כלל כמו שכתבתי. וצריך עיון.)</small></small>

!  ד
וכתב רבינו הרמ''א בסעיף א דלכתחילה יכתוב בכתיבה תמה, כמבואר בטור ושאר פוסקים. והוא ידוע אצל הסופרים. מיהו אם שינה בצורת הכתב – אינו פסול.

עד כאן לשונו. ביאור דבריו: דקורא ''כתיבה תמה'' כפי מה שאנו כותבים בספרי תורה תפילין ומזוזות. ואם שינה בכתב אחר, כמו כתב וועלי''ש – כשר. אבל וודאי דבכל כתב בעינן ''כתיבה תמה'', ומעכב אפילו בדיעבד. כדאיתא במנחות <small><small>(לד א)</small></small> ובשבת <small><small>(קג ב)</small></small> ד''כתיבה תמה'' מקרי כשיש עליו צורת אות, ושלא ידמה לאחרת, ושיהיה גולם אחד לבד בה''א וקו''ף כמו שכתבתי. ופשיטא שזה מעכב אפילו בדיעבד כמו שכתבתי.

!  ה
בענין תמונת האותיות – לא הביאו רבותינו בעלי השולחן ערוך כלל, מפני שזה ידוע להסופרים. אבל הטור והבית יוסף בספרו הגדול ביארום, ולכן גם אנחנו נבאר קצת. אך מקודם יש לנו לבאר מה דתניא בשבת שם: ''וכתבתם'' – שתהא כתיבה תמה, שלא יכתוב אל''ף עי''ן..., מ''ם סמ''ך, וי''ו יו''ד..., עיין שם.

ויש להבין: דבשלמא מ''ם וסמ''ך יש דמיון זו לזו, אלא שהסמ''ך הקרנות בעיגול והמ''ם בחידודים. וכן וי''ו יו''ד שתמונה אחת הם, אלא שהוי''ו ארוך והיו''ד קצר. אבל אל''ף ועי''ן – הא אין להם שום דמיון זו לזו? ואי משום ששוים בקריאתם כפירוש רש''י, עיין שם – מכל מקום מה צריך קרא לזה? הרי הוא אות אחר לגמרי.

!  ו
ומצאתי בהגהות מיימוניות פרק ראשון, שכתב וזה לשונו:

שלא יעשה אלפי''ן עייני''ן, שלא יעשה ממש עמוקה לצד ימין כעין לצד שמאל.
עד כאן לשונו, וזהו כעין שבארנו בסימן ל''ב סעיף י''ב: כגון שהמשיך היו''ד העליון של האל''ף למטה ממש, והיו''ד התחתון למעלה ממש, ונדמה לעי''ן, עיין שם. ולכן אף אם באמת הוא אל''ף, רק נדמה לעי''ן – פסול, דאין זה ''כתיבה תמה''.

ולפי זה אני אומר דההפרש בין בי''ת לכ''ף כפופה, שהבי''ת קצוותיה בריבוע והכ''ף בעיגול, והריבוע והעיגול בשני צדדיהם למעלה ולמטה, אם הבי''ת למעלה בריבוע ולמטה בעיגול או להיפך, וכן הכ''ף בכהאי גוונא – פסולים, כיון דבצד אחד דומה לאות אחר – אין זה ''כתיבה תמה''. ואולי גם קריאת התינוק לא יועיל לזה, כיון שאנו רואים שאין צורתו עליו בצד אחד, ואינו בתמימותו.

ו''כתיבה תמה'' נראה שמעכבת בדיעבד, כדמוכח במנחות <small><small>(לד א)</small></small>, וכן משמע בשבת שם. שהרי חשוב שם עם כמה דברים שוודאי מעכבים בדיעבד, עיין שם. אמנם אם ספק בידינו אם הקצוות עגולים או מרובעים, שאינם לא עגולים ולא מרובעים – ישאלו לתינוק דלא חכים ולא טיפש <small><small>(כן נראה לפי עניות דעתי)</small></small>. ועיין מה שכתבתי בסעיף ט''ו.

!  ז
אל''ף תהיה נקודה העליונה כעין יו''ד ועוקץ קטן עליה, ויהיה פניה עם העוקץ הפוך כלפי מעלה. ויהיה ירך היו''ד דבוק אל גג הגוף באמצע הגג, ויהיה סוף הגג עקום למעלה מאחוריו קצת.

והנקודה שלמטה תהיה רחוקה מן ראש של הגוף כשיעור עובי קולמס וחצי. ולנקודה התחתונה יהיה עוקץ קטן לצד ימין למטה. ויהיה עוקץ שמאל של נקודה עליונה מכוון כנגד עוקץ ימין של נקודה תחתונה <small><small>(בית יוסף בשם ברוך שאמר)</small></small>.

ויש שכתבו על פי האריז''ל שבתפילין צריכין להיות היודי''ן התחתונים שבאלפי''ן כדלי''ת קטנה הפוכה.

<small><small>(הגר''ז. ועיין שם שכתב פעמים: תמונתה כדלי''ת הפוכה, וכן בתפילין... ומשמע דגם בספר תורה לפעמים כן, ולא ביאר לנו מתי תמונתה כן. וצריך עיון.)</small></small>

!  ח
בי''ת תהיה מרובעת למעלה ולמטה. ויהיה לה עוקץ חד למעלה לצד ימין נוטה לצד אל''ף, ועקב עב למטה, ומקל קטן למעלה בצד שמאל על פניה <small><small>(בית יוסף)</small></small>.

ואורך ורוחב הבי''ת יהא כשלושה קולמסים, ורוחב חללה כעובי קולמס <small><small>(רמ''א בדרכי משה)</small></small>. ושיעור קולמס הוא רוחב הקו היוצא מן הקולמס כשהוא כותב. ועיין מה שכתבתי בסעיף ו.

!  ט
גימ''ל כתבו שיהא ראשו וגופו דומה לזיי''ן: ראשו עב, ורגל ימין יורדת מעט למטה יותר מירך שמאל. והירך יהיה משוך עב וקצת בשיפוע וקצת נמוך, ושלוש תגין על ראשו <small><small>(בית יוסף בשם ברוך שאמר)</small></small>. ויזהר שירך שמאל יהיה משוך לפניו ולא למטה <small><small>(דרכי משה בשם הגהות מיימוניות)</small></small>.

ביאור הדברים: דראשו וגופו דומה לזיי''ן, היינו שהקו הארוך של הגימ''ל לא יתחיל בקצה הראש העב לימין כמו הוי''ו אלא באמצע כזיי''ן. ו''ירך שמאל'' מקרי התחתון שהוא רחוק מן הקו, ומחובר על ידי עוקץ דק. וזהו שאומר שהקו יורד למטה מעט מהירך. וזה שקוראו ''שמאל'' משום דנגד הקו הוא בשמאל. והירך הזה יהיה עב ומשוך לפניו ברוחב. והוא רוחב יותר מהראש העליון העב, והולך קצת כשיפוע וקצת כנמוך. והאריז''ל לא הסכים שיהא דומה לזיי''ן אלא שהקו יתחיל בקצהו הימין כמו הוי''ו <small><small>(הגר''ז)</small></small>.

!  י
דלי''ת גגה ארוך ורגלה קצרה, שלא תדמה לכ''ף פשוטה.

ולכתחילה יהדר שהרגל תהיה פשוטה אך בשיפוע קצת לצד ימין, ושיהא לה תג קטן בראש גגה מצד שמאל. ועיקר הזהירות בתג שלאחוריה לרבעה, שיהא לה זוית שלא תתראה כרי''ש.

ויש מי שאומר שאינו די בזוית חד אלא יעשה לה עקב טוב. כלומר: שהרגל לא יתחיל בקצה הגג אלא ישאר חוד מהגג אחורי הרגל, דאז הוא רחוק הרבה מרי''ש. ובקצה הגג לצד ימין יהיה גם כן עוקץ קטן. ונראה שאין זה מעכב בדיעבד.

!  יא
ה''א יהיה הגג ורגל הימין כדל''ת, רק נקודה כיו''ד תלויה בה מצד שמאל. ויהיה רחוק הרבה מהגג, כדי שהעומד אצל הספר תורה יכירנו שהוא ה''א. ולא תהיה נגד אמצע הגג אלא בסופה משמאל. והנקודה תהיה למעלה דק ולמטה עב מעט, עקומה למטה לצד הימין כעין יו''ד, כי תמונת הה''א הוא מורכב מדלי''ת ויו''ד.

ואם עשה היו''ד באמצע הגג – פסולה <small><small>(הגר''ז)</small></small>. ויש מי שמכשיר <small><small>(מגן אברהם סימן ל''ב סוף סעיף קטן ל''ג)</small></small>. ולעניות דעתי נראה כדעה ראשונה.

וכן אם היו''ד נוגע במשהו להגג – פסולה. ולא מהני חקיקה, דהוי כ''חק תוכות''. אלא יגרור היו''ד לגמרי. וכבר בארנו זה בסימן ל''ב.

!  יב
וי''ו ראשה קצר שלא תדמה לרי''ש, ורגלו ארוכה שלא תדמה ליו''ד.

וטוב שיהיה עגול לצד ימין, שלא ידמה לזיי''ן. ואף שבזיי''ן יש סימן אחר שהרגל באמצע הראש, מכל מקום יש לחוש שלא ידמה לזיי''ן.

והרגל צריך להיות פשוט בשוה, לא בשום עקמימות. ועובי הרגל מתמעט והולך מעט מעט עד שיהא חד למטה.

ועל פי קבלת האריז''ל צריך בתפילין להיות עוקץ קטן בכל וי''ו מצד שמאל בראשו. וזהו רק בתפילין ולא בספר תורה ומזוזה. והזיי''ן צריך להיות ראשו מרובע, ורגלו באמצע ראשו, שהראש יעבור משני צדדין שלא ידמה לוי''ו. ולא יעשנו ארוך הרבה שלא יתדמה לנו''ן פשוטה. ושלוש תגין על ראשו.

!  יג
חי''ת: לרש''י החי''ת כחי''ת שבדפוס, אך למעלה בצד שמאל יש לו כמין מקל קטן. ולרבינו תם הוא שני זיינ''ן וחטוטרות על גביהן. והמנהג כרבינו תם.

ויש לעשות כמו תג קטן בראש רגל השמאלי. והרגל הימין יהיה ראשו עגול לצד הימין לכתחילה. והשני רגלים כבזייני''ן.

ועל פי קבלת האריז''ל בתפילין הרגל הימיני כמו וי''ו, וקו החטוטרות שעל רגל הימין יהיה עב, ושעל רגל השמאל יהיה דק. ואם עשה החי''ת כרש''י – כשר, דכל שיש עליו צורת אות חי''ת – כשר בדיעבד. וכן בכל האותיות.

!  יד
טי''ת יהיה ראשו הימין קצת ארוך, ומשפיל ראשו קצת. ויהיה למעלה עגול, ולא משוך בשוה. ועוקץ פניו יהא משוך לתוכה למטה, והראש השני שלצד שמאל יהיה דומה ממש לזיי''ן. והרגל משוך בשוה למטה. ובראש השמאל שלוש תגין.

ולהאריז''ל הראש השמאלי דומה לוי''ו <small><small>(הגר''ז)</small></small>. והיו''ד צריך להיות עליה למעלה תג קטן לכתחילה. וצריך לעשות ראשו כפוף בשמאלו למטה, שיהיה כמו עוקץ קטן יורד למטה. ויהיה קצר מאוד שלא ידמה לחי''ת קטן כמובן.

ורגלה הימיני יהיה כפוף קצת לכתחילה להטיב צורתה. ויהיה רגל לא גדול שלא תדמה לרי''ש, וקצר ולא ארוך שלא ידמה לוי''ו. ואם חסר רגלה הימנית – פסול, ולא מהני תיקון דהוי ''שלא כסדרן''. ואם חסר עוקץ השמאלי – יכול לתקנו דבזה לא שייך ''שלא כסדרן'', כמו שכתבתי בסימן ל''ב.

!  טו
כ''ף כפופה תהיה עגולה מכל צד, ולא יהיה לה שום זוית. ופניה למעלה ולמטה שוים. ויש שכתבו שהעיקר הוא למטה העיגול, אבל למעלה גם בזוית כשרה <small><small>(עיין בית יוסף אות מ', ושולחן ערוך הגר''ז)</small></small>. ולעניות דעתי צריך עיון, וכמו שכתבתי בסעיף ו, עיין שם.

וכ''ף פשוטה גגה קצר, ויריכה ארוך. ובעקמומיתה תהיה עגולה. והאורך יהיה כשיעור שאם יכפפנו – יהיה כ''ף כפופה. ונמצא שהאורך הוא שני פעמים כהגג. ויש אומרים שאם עשה לה זוית למעלה – פסולה <small><small>(הגר''ז)</small></small>. ויש מכשירין <small><small>(מגן אברהם סימן ל''ב סעיף קטן כ''ו בשם גלאנטי)</small></small>. וכן נראה לעניות דעתי עיקר.

!  טז
למ''ד הוא מורכב מכ''ף כפופה עם וי''ו. ולכן צריך להיות צוארו ארוך כוי''ו, וראשו עגול לצד ימין, ולצד שמאל זוית לראשו כמו ראש הוי''ו. וזנבה עב וכפוף לפניה, ועגולה מלאחריה ככ''ף. אבל מקום חיבור גופה וצוארה יהיה לה זוית בין סוף הוי''ו שיורד בדקות כוי''ו לבין הכ''ף. וכל זה לכתחילה.

ועל פי הקבלה צריך להיות לה שתי תגין על ראש צוארה, ימינה גדולה ושמאלה קטן <small><small>(הגר''ז)</small></small>. ואם צריך להמשיך הקו התחתון של הכ''ף, שיהיה שוה עם הקו העליון – יש מחלוקת. דיש אומרים שיהיה שוה <small><small>(רדב''ז)</small></small>, ויש אומרים שלא יהיה שוה <small><small>(קהלת יעקב בשם הגר''א)</small></small>. וכן נהגו הסופרים לקצרו מהעליון, ומושכים אותו עד מחציתו של העליון.

!  יז
מ''ם פתוחה, יש אומרים שהוא כנו''ן עם וי''ו <small><small>(ט''ז סימן ל''ב סעיף קטן י''ז)</small></small>. וכן נראה מדברי רבינו הבית יוסף שם סעיף י''ח, וכן כתבנו שם סעיף ל''ט <small><small>(וכן כתב הפרי מגדים)</small></small>. וזהו כמ''ם שבדפוס, וכמדומני שכן הוא בכתב וועלי''ש.

אבל בסימן זה כתב רבינו הבית יוסף בספרו הגדול דמ''ם הוא כ''ף וי''ו, והיינו שעושה ככ''ף ומחבר לו הוי''ו, והולך הוי''ו בשוה. דאם הוא נו''ן וי''ו – בהכרח שהוי''ו ילך באלכסון קצת כמובן. ושני התמונות כשרים. אבל רוב הגדולים הסכימו לכתוב לכתחילה ככ''ף וי''ו, וכן המנהג הפשוט ואין לשנות.

!  יח
ודע דמ''ם פתוחה ומ''ם סתומה צריכין להיות שוין, במה שביכלתן להיות שוין. שהרי שניהן ממי''ן נינהו, אלא שזה פתוח וזה סתום. ולכן אין לעשות מ''ם פתוחה עגולה למעלה ולמטה בצד ימין ככ''ף ממש, מפני שאם יעשה כן בסתומה יש לחוש שלא יתדמה לסמ''ך. אלא לכתחילה יעשה להן זוית למטה בצד ימין.

אבל למעלה יש שעושין עגולות לכתחילה, כדי שתדמה קצת לכ''ף כפופה עם וי''ו. ולכן גם הגג אין עושין עגול, אלא מאריכים עד נגד קצה התחתון שיהא ככ''ף. והחרטום צריך שיגיע עד כנגד מושב התחתון, ומחברו מלמעלה בקוץ דק.

ומ''ם סתומה גם כן תמונתה כן: כ''ף ו''ו אלא שהוי''ו סותמתה <small><small>(הגר''ז)</small></small>. ויעשנה עגולה בצד ימין לכתחילה למעלה אבל לא למטה, שלא יתדמה לסמ''ך <small><small>(שם)</small></small>. ויש מי שאומר שטוב יותר שתהיה מרובעת מכל צד <small><small>(פרי מגדים)</small></small>.

!  יט
נו''ן כפופה יהא ראשה כזיי''ן. והראש יהיה קצר, ומושבה התחתון משוך לצד שמאל מעט יותר מהראש העליון, שלא תדמה לבי''ת. ותהיה עגולה הראש התחתון.

ואם עשה צורת וי''ו, והיינו שהמשיך הקו מקצהו – כשר בדיעבד, שאין לטעות בו בוי''ו מפני הראש התחתון. ויעשה בו שלוש תגין.

ונו''ן פשוטה גם כן צורתו ראשה כזיי''ן, וארוך יותר מזיי''ן. ושיעור ארכו: כדי שאם יכפפנו יהיה נו''ן כפופה. ובזה אם עשה כוי''ו – וודאי פסול, דנראה כוי''ו ארוך. והווי''ן מצויין ארוכים, לפיכך יש לטעות בוי''ו. מה שאין כן בזיי''ן אין לטעות, כי אין כותבין זייני''ן ארוכים.

וצריך עיון אם מהני תיקון, מפני חשש ''שלא כסדרן''. ונראה לי שישאלו לתינוק: אם אומר שהוא וי''ו – לא מהני תיקון, ואם אומר שהוא נו''ן – מהני תיקון. ויעשה בו שלוש תגין.

!  כ
סמ''ך תהיה גגה למעלה ארוכה, ולמטה מושבה קצר. ותהיה עגולה למעלה לצד ימין, ולמטה עגולה משני הצדדים מימין ומשמאל. ויסתום אותה לגמרי.

ונמצא שהיא עגולה משלושה צדדים. לבד מלמעלה מצד שמאל אינה עגולה, ושם יוצא מעט הגג חוץ להסתימה לכתחילה.

ועי''ן יעשה הראש הימיני כעין יו''ד שפניה למעלה קצת, דכל היודי''ן שבצד ימין בעי''ן וצד''י ושי''ן – כולם פניהם כלפי מעלה. ולכן אין מושיבין התגין עליהם רק על צדדם השמאלי.

ואחר כך ממשיך הגוף בעמידה קצת, ולא בעקמומית ממש כעי''ן שבדפוס. וראש השני השמאלי הוא כמו זיי''ן עומד בה ומחברו להגוף. ועל פי קבלת האריז''ל יהיו שני קוין של העייני''ן בתפילין כשתי ווי''ן ישרות <small><small>(הגר''ז)</small></small>, ובו שלושה תגין.

!  כא
פ''א כפופה בצד ימין. מבפנים צריך להיות לה זוית למעלה ולמטה, ומבחוץ למטה תהיה עגולה. דכל הכפיפות עגולים למטה מבחוץ. אבל למעלה מבחוץ כתב בעל ''ברוך שאמר'' שתהיה עגולה כמו למטה. אבל רבינו הבית יוסף הביא בשם ר''י חסיד דלמעלה יהיה לה זוית מבחוץ כמו מבפנים.

ובלובן שבפנים צריך להיות לה צורת בי''ת, ותהיה רחבה קולמס וחצי כדי לתלות בה הנקודה שבפנים, שלא תגע בגופה. ויהיה לה עוקץ על פניה לצד שמאל לכתחילה, ויורד למטה אל הנקודה שבתוכה. והנקודה ומשך עוקצה יהיה כתמונת וי''ו כשיהפוך הפ''א.

ופ''א פשוטה יש אורים שתהא עגולה למעלה בצד ימין לכתחילה. אבל מקבלת החסיד לעשותה מרובעת מלמעלה. וצריכה להיות ארוכה כדי לעשות פ''א כפופה אם תכפפנה. ונקודתה ועוקצה כמו בכפופה. ויזהר שלא תצא הנקודה לחוץ, שלא תדמה לתי''ו.

!  כב
צד''י כפופה ראשה הימיני יהיה כפוף קצת כלפי מעלה כמו שכתבתי בעי''ן, עיין שם. ויריכה ידביק באמצע צוארה ולא למטה, שלא תדמה לעי''ן. וראשה השמאלי יהיה כמו זיי''ן, וצוארה קצת ארוך. ומושבה משוך לצד שמאל היטב, ותוארה כנו''ן כפופה ויו''ד עליה. ותהיה לכתחילה עגולה למטה בצד ימין כבכל הכפופות, כמו שכתבתי.

ועל פי קבלת האריז''ל כל הצדי''ן שבתפילין יהא ראש ימין כמין יו''ד הפוכה, ושמאלה נו''ן כפופה <small><small>(שם)</small></small>. ויש בה שלושה תגין. וצד''י פשוטה תהא ראשה כבכפופה, ורגלה תרד למטה מדיבוק הראשים זה לזה. ושיעורה לכתחילה בכדי שכשיכפפנה יהיה בה צד''י כפופה.

!  כג
קו''ף יהיה גגה שווה. ואחוריה יהיה יריכה עקום היטב. ותג קטן על גגה בצד שמאל, ותלוי בה רגל שלא יגע בהגוף. ואם נגעה – פסולה כמו בה''א. אך לא ירחיקנו מהגג יותר מעובי קולמס.

והרגל יהיה למעלה קצת עב, ומתמעט והולך.

והרי''ש תהיה עגולה לגמרי מאחוריה, שלא תדמה לדלי''ת. ויריכה קצר שלא תדמה לכ''ף פשוטה.

!  כד
שי''ן ראשה הימין והאמצעי יהיו כעין יו''ד שפניה למעלה, כמו שכתבתי בעי''ן, עיין שם. וראשה השלישי השמאלי כעין זיי''ן. ולפי קבלת האריז''ל כל השיני''ן שבתפילין יהיו שלושה קוין כשלוש ווי''ן ישרות <small><small>(שם)</small></small>.

וצריך לדבק ראש האמצעי לצד שמאל למטה. ומושבו למטה לא יהיה רחב אלא חד לצד שמאל, ואז יהיו כל הראשים עומדים על רגל אחת כמו הקו''ף והרי''ש.

ושלוש תגין על ראשה, ולא יגעו הראשים זה בזה. וכבר נתבאר דכל התגין הם על הרגל השמאלי, והתי''ו קבלה מראשונים שיהיה גגה עם רגל הימין כמו דל''ת.

ורגל שמאל יש שעושין כעין וי''ו הפוכה, ויש שעושין כדלי''ת קטנה הפוכה. וכן נהגו הסופרים דתמונה זו היא מהרוקח <small><small>(עיין בית יוסף)</small></small>. ותמונת וי''ו הפוכה היא מספר התמונות. ולכן במקום שנהגו כתמונה זו – אין מוחין בידם.

ורגל שמאל יגע למעלה, ורגל ימין לא יהיה ארוך הרבה שלא תדמה לפ''א פשוטה. ועושה הבליטה ברגל השמאלי למטה לצד חוץ, ויזהר שלא יצא הגג בולט להלאה מכנגד בליטת הרגל.

והנה בארנו כל האל''ף-בי''ת. ויש בהם מה שמעכב בדיעבד, ומה שאינו מעכב. וכללו של דבר: אם האות צורתו עליו, ואינו דומה לאות אחר – כשר כמו שנתבאר כמה פעמים.

!  כה
צריך לתייג שעטנ''ז ג''ץ. ואם לא תייג – לא פסל. ויש פוסלין <small><small>(ב''ח)</small></small>. ויזהר לתקנם, דאין בזה משום ''שלא כסדרן''.

והתגין יהיו כזייני''ן קטנים מאוד. ושלושה התגין למעלה בראש השמאלי, כמו שכתבתי. והרמב''ם מכשיר כשלא תייגן.

ויש עוד תגין אחרים שנהגו הסופרים בתפילין על פי קבלת הקדמונים, ונכון ליזהר. ובאלו וודאי אם לא עשאן – לא פסלן.

והרמב''ם בפרק שני חשב אותיות המתוייגות שבארבע פרשיות שבתפילין, ואלו הן:

!  כו
בפרשה ראשונה יש אות אחת: מ''ם סתומה של ''מימים'', עליה'' שלוש זייני''ן.

פרשה שנייה חמש אותיות וכולן ה''א, ועל כל אחד ארבע זייני''ן, ואלו הן:

ה''א של ''ונתנה לך'',
וההי''ן של ''הקשה פרעה'': ה''א ראשונה וה''א אחרונה של ''הקשה'',
וה''א של ''ויהרג'',
וה''א של ''ידכה''.
פרשה שלישית של ''שמע'' יש בה חמש אותיות:

קו''ף של ''ובקומיך'' שלוש זייני''ן,
וקו''ף של ''וקשרתם'' שלוש זייני''ן,
וטט''פ של טוטפות, כל אות מהם ארבע זייני''ן.
פרשה רביעית חמש אותיות:

פ''א של ''ואספת'' שלוש זייני''ן,
תי''ו של ''ואספת'' זיי''ן אחד,
וטט''פ של ''טוטפות'' ארבע זייני''ן כל אחד משלושתן.
וכל אותיות המתוייגות הם ט''ז.

ואם לא תייגן – לא פסלן. וזהו קבלת הרמב''ם. אמנם בשימושא רבה והביאו הטור איתא, וזה לשונו:

כל אלפא ביתא דאתוותא דתגי אתה מוצא בתפילין, ואלו הן: ח''ץ, ו''ס, ש''י, למע''ת בפרשה ''קדש''. בפ''ר, הז''ם, א''ך, דק''ח, כ''ה, ט''ט בפרשה ''והיה כי יביאך''. שעטנ''ז ג''ץ בפרשיות ''שמע'', ''והיה אם שמע''.
והכי פירושו: ח''ץ חי''ת של ''חמץ'' חד תגי, צד''י חמש תגי. וי''ו סמ''ך ד''היבוסי'' שלוש-שלוש תגי. <small><small>(ויזהר בתגין של וי''ו לעשותן דקים מאוד, וכן על היודי''ן שלא תקלקל צורת האותיות.)</small></small> שי''ן ד''אשר'' שתי תגי. יו''ד של ''לי'' שלוש תגי. למ''ע ד''למען'' ארבע-ארבע תגי. תי''ו ד''תורת'' שלוש תגי <small><small>(צריך עיון איזה תי''ו)</small></small>. בי''ת ד''יביאך'', פ''ר ד''פטר'' שלוש-שלוש-שלוש תגי. הז''ם ד''הזכרים'' שלוש-שלוש תגי. א''ך ד''ישאלך'' ארבע-ארבע תגי. דלי''ת ד''יד'', קו''ף ד''הקשה'', חי''ת ד''לשלחנו'', כ''ה ד''ידכה'' שלוש-שלוש תגי. ט''ט ד''לטוטפות'' חמש-חמש תגי. שעטנ''ז ג''ץ, ש''ע ד''שמע'', ט''ט ד''לטוטפות'', נו''ן ד''נפשך'', ז''ז ד''מזוזת'', גימ''ל ד''דגנך'', צד''י ד''הארץ, שלוש-שלוש תגי.
עד כאן לשונו. וכתב הטור דלא היה לו להזכיר שענט''ז ג''ץ, עיין שם. ובאמת הזכירם רק להשלמת האל''ף בי''ת.

~ סימן לז - גודל מצות תפילין, וכמה החיוב לשאת אותם

!  א
גדולה מצות תפילין שכל המניחן מאריך ימים, שנאמר: ''ה' עליהם יחיה'' <small><small>(מנחות מד א)</small></small> – אותם שנושאים עליהם שם ה' שהם תפילין יחיה <small><small>(רש''י)</small></small>.

ואיתא בשימושא רבה דכל המניח תפילין, ומתעטף בציצית, וקורא קריאת שמע, ומתפלל – מובטח שהוא בן העולם הבא. ואין אש של גיהנם שולט בו, ועונותיו נמחלין <small><small>(טור)</small></small>. ובברכות <small><small>(טו א)</small></small> אמרינן: כל הנפנה, ונוטל ידיו, ומניח תפילין, וקורא קריאת שמע, ומתפלל – כאילו בנה מזבח והקריב עליו קרבן, עיין שם.

וכל שאינו מניח תפילין עובר בשמונה עשה <small><small>(מנחות שם)</small></small>. דבארבע פרשיות של תפילין כתיבי של יד ושל ראש, וכל אחת עשה בפני עצמה. וכל שאינו מניח תפילין נקרא ''פושע ישראל בגופו'' <small><small>(ראש השנה טז א)</small></small>.

ולכן צריך כל איש מישראל ליזהר במצוה הגדולה הלזו. ושיהדר אחר סופר ירא אלהים, ותפילין נאים ומהודרים. ויזכור שלא בכל יום ולא בכל שנה לוקח תפילין, והוא לשנים רבות. ואיך יקמץ הכסף המעט על מצוה גדולה לרבות בשנים?

!  ב
ויש מי שחולק עון זה לשלוש חלוקות.

והוא דמי שאינו מניחם מפני שהם בזויות עליו הוה ''פושע ישראל בגופן'', ועליהם אמרו בראש השנה <small><small>(יז א)</small></small>: נדונין לדורי דורות בגיהנם.
ומי שאינו מניחם מפני שאינו רוצה להתבטל ממלאכתו הוה גם כן ''פושע ישראל בגופו'', ונדון בגהינם שנים עשר חודש.
אבל מי שאינו מניחן מפני שחושש שאין גופו נקי – אינו בכלל ''פושע ישראל''. ורק עון יש בידו, שכל אדם יכול ליזהר על שעה קלה דקריאת שמע ותפילה.
כן כתב הרא''ש ז''ל <small><small>(ב''ח)</small></small>.

!  ג
כתבו הטור ושולחן ערוך:

מצוותם להיותם עליו כל היום. אבל מפני שצריכים גוף נקי, שלא יפיח בהם ושלא יסיח דעתו מהם, ואין כל אדם יכול ליזהר בהם – נהגו שלא להניחם כל היום. וצריך כל אדם ליזהר בהם, להיותם עליו בשעת קריאת שמע ותפילה.
עד כאן לשונם, כלומר: דוודאי חובת המצוה מן התורה יצא במה שמניחם שעה אחת ביום, בשעת קריאת שמע ותפילה. ורק אם לא הניחם כלל פעם אחת ביום ביטל מצות עשה. אבל אין חובה לישא אותם כל היום. אלא שבוודאי כיון שהיא מצוה גדולה שבגדולות, שיש בה ייחוד ה' ויראתו ואהבתו יתברך, ועול מצות – מהראוי לישא אותם כל היום. וכן נהגו רבותינו חכמי המשנה והגמרא, ורבנן סבוראי והגאונים. ולזה אומרים רבותינו שעתה לא נהגו בזה.

ויש שמשמע מדבריהם שמי שירצה עתה להניחם כל היום, בבטחו שלא יפיח ולא יסיח דעת, ומכל מקום לא יניחם כל היום <small><small>(עיין מגן אברהם סעיף קטן ב')</small></small>.

ולעניות דעתי לא נראה כן. וכן שמענו שיש יחידי סגולה ומה גם בדורות שלפנינו שהיו נושאים כל היום. ועכשיו נהגו גם כן היחידים השרידים ללמוד מעט בהם אחר התפילה.

<small><small>(עיין שם במגן אברהם, שהביא מתשובת רמ''ע מפאנו שתיקן להניחן שנית במנחה. ואשרי חלקם.)</small></small>

!  ד
קטן היודע לשמור תפילין בטהרה, שלא יפיח בהם ולא ישן בהם, ושלא ליכנס בהם לבית הכסא – חייב אביו לקנות לו תפילין לחנכו. אבל קודם לכן – אסור ליתן לו תפילין.

ויש אומרים דהאי קטן הוא דווקא כשהוא בן שלוש עשרה שנים ויום אחד. וכן נהגו ואין לשנות <small><small>(רמ''א)</small></small>, וקודם לכן אין מניחים. ועכשיו נהגו להניח שנים או שלושה חודשים קודם הזמן <small><small>(מגן אברהם סעיף קטן ד')</small></small>. ועכשיו מתחילין בחודש קודם. ויש שאין מתחילין כלל מקודם.

ורבים דחו דעת ה''יש אומרים'', דאי כשהוא בן שלוש עשרה שנה ויום אחד – פשיטא, הרי חייב בכל המצות. וגם חיובא רמי עליה דידיה <small><small>(ב''ח, ואליה רבה, ופרי מגדים, והגאון רבי עקיבא איגר)</small></small>. ויש שפירשו: אף על פי שלא הביא שתי שערות <small><small>(הגאון רבי עקיבא איגר וכן משמע בפרי מגדים, עיין שם)</small></small>. ובאמת היא דעה יחידאי דעת העיטור, ורבינו הבית יוסף בספרו הגדול דחה זה, כדמשמע מכל הראשונים דקטן ממש הוא, עיין שם.

ולעניות דעתי נראה דוודאי מעיקר הדין כן הוא כדעת כל הראשונים. אלא דזה היה בזמן התלמוד שהיו פרושים וזריזים, אבל עכשיו אין לנהוג כן. ולזה כתבו דהכי נהגו ואין לשנות, כלומר: דעכשיו אי אפשר לסמוך על שום קטן כשהוא קודם שלוש עשרה שנה, והלואי שיזהרו בקדושת תפילין בהיותם בני שלוש עשרה.

ודע דמורגל בפי ההמון שיתום יתחיל בשנה קודם להניח תפילין. ולא ידעתי שום טעם לזה, ולא נכון לנהוג כן מטעם שבארנו. וחרש ושוטה – וודאי דאין ליתן להם תפילין, דבוודאי לא יזהרו בקדושתם.

~ סימן לח - מי הם הפטורים מתפילין

!  א
כתבו הטור והשולחן ערוך:

חולה מעיים – פטור מתפילין.
וכן כתב הרמב''ם בפרק רביעי:

חולי מעיים, וכל מי שלא יכול לשמור את נקביו אלא בצער – פטור מן התפילין.
עיין שם.

ודין זה מפורש בחולין <small><small>(קי א)</small></small> באחד שהביאוהו לפני רבי חנינא. חזייה דלא מנח תפילין. אמר ליה: מאי טעמא לא מנחת תפילין? אמא ליה: חולי מעיים אנא. ואמר רב יהודה: חולה מעיים פטור מן התפילין.

ואף על גב דבכתובות <small><small>(קד א)</small></small> אמרינן ברבינו הקדוש שהיה מצטער בזה החולי, ומנח – שאני רבינו הקדוש שהנהיג את עצמו בקדושה יתירה <small><small>(תוספות שם)</small></small>.

!  ב
והנה זהו וודאי ברור דמטעם זה אי אפשר לפטור עצמו לגמרי מתפילין בשעת קריאת שמע ותפילה, דבשעה קלה יכול ליזהר.

<small><small>(וכן כתב המגן אברהם סעיף קטן א'. עיין שם שכתב דמותר, ולכאורה חובה הוא.)</small></small>

וראיה ברורה לזה: דהא במקור הדין בחולין שם לא היה בשעת קריאת שמע ותפילה, שהרי פלפל עמו כמבואר שם. אלא שמפני שדרכם היה לילך בתפילין כל היום לכן שאלו, ואמר לו שהוא חולי מעיים.

ואם כן קשה לי על הטור ושולחן ערוך, למה הביאו כלל דין זה? דכיון שכתבו בסימן הקודם דאנחנו אין הולכים בתפילין כל היום, רק בשעת קריאת שמע ותפילה, אם כן גם בלא חולי מעיים פטורים?

ואין לומר דבחולי מעיים איסורא נמי איכא לישא כל היום. אי אפשר לומר כן, שהרי לא כתבו איסור אלא פטור. ועוד: שהרי רבינו הקדוש נשאם כל היום, כמבואר בכתובות שם. ונהי דאין ללמוד ממנו כמו שכתבתי, מכל מקום איסור לא שייך בזה, מי שירצה לנהוג בקדושה יתירה.

ועוד קשה לי על הטור והשולחן ערוך, דאם כן איך סתמו הדברים? והוה להו לפרש חולי מעיים פטור כל היום מתפילין, לבד בשעת קריאת שמע ותפילה. ועל הרמב''ם לא קשיא שכן דרכו לכתוב לשון הש''ס, וגם הוא לא הזכיר הדין שבסימן הקודם. אבל הטור ושולחן ערוך שכתבו הדין הקודם – הוה להו לבאר.

!  ג
ועוד אני תמה: דהנה רבינו הבית יוסף בספרו הגדול הביא מה שכתב המרדכי, דחולה פטור מן התפילין. והקשה: דאם כן אמאי אמר רב יהודה בחולין שם דחולה מעיים פטור? הא כל חולה פטור. ותירץ: דכל חולה פטור דווקא כשמצטער, וחולי מעיים פטור אף כשאינו מצטער, עיין שם.

ועל פי זה כתב רבינו הרמ''א בסעיף א אהך דחולי מעיים פטור, וזה לשונו:

אפילו אם אין לו צער. אבל שאר חולה אם מצטער בחליו ואין דעתו מיושבת עליו – פטור. ואם לאו – חייב.
עד כאן לשונו. ולא אבין כלל: דמה ענין חולה לחולי, דוודאי חולה המוטל במיטה פשיטא דגם בשעת קריאת שמע ותפילה פטור. והכי מוכח להדיא בירושלמי ברכות <small><small>(פרק שני הלכה ג)</small></small> שאומר שם: רבי ינאי היה לובשם אחר חליו שלושה ימים, עיין שם. ועד אותו זמן לא היה מניחם כלל. ועתה אם החולי מעיים חייב בשעת קריאת שמע ותפילה? מה ענין זה לזה, ומאי קשה ליה ומה תירץ? וצריך עיון.

!  ד
ולכן נראה לי דרבותינו בעלי השולחן ערוך סבירא להו דחולי מעיים פטור לגמרי, גם בשעת קריאת שמע ותפילה. ודייקו זה מלשון הגמרא שאמרה סתם חולה מעיים פטור מן התפילין. והטעם: דכיון שהוא עלול להפחות ולשלשול, הוה כמצטער שאין ביכולתו להסיר צערו מעליו, דפטור מן התפילין כמו שיתבאר. ולשון ''איסור'' לא היו יכולים לכתוב, מפני מעשה דרבינו הקדוש.

ולכן הקשו שפיר מהמרדכי, דזה פשיטא להו דלא מיירי בחולי כבד המוטל במיטה, שאין לו שום כוח או שום דעת, דבכהאי גוונא לא שייך חיוב ופטור. אלא בחולה שאם ירצה להתחזק – יניח תפילין, ומכל מקום פטור כמבואר בירושלמי שם. ולזה הקשו שפיר מה שכתב חולי מעיים דנקיט, ולזה תרצו דחולי מעיים פטור אפילו אינו מצטער. כלומר: אפילו אין לו צער מעצם הנחתם, מפני שמחלה זו פוטרתו מצד הנקיות. אבל שאר חולה פשיטא דאם אין לו צער להניחם למה יפטור את עצמו? ואינו פטור אלא כשמצטער בהנחתם מפני חלישותו, ואין דעתו מיושבת עליו מפני זה, דאז פטור.

<small><small>(ולפי זה חולי מעיים פטור לגמרי, דלא כהאחרונים שלא כתבו כן. ודייק ותמצא קל.)</small></small>

!  ה
ומכל מקום אי אפשר ליתן כלל בדבר זה, דזה תלוי לפי מחלת מעיו, ולפי טבעו החזק הוא הרפה. ונראה לי דזהו מה שכתב רבינו הבית יוסף בסעיף ב דמי שברי לו שאינו יכול להתפלל בלא הפחה – מוטב שיעבור זמן התפילה, ממה שיתפלל בלא גוף נקי. ואם יראה לו שיוכל להעמיד עצמו בגוף נקי בשעת קריאת שמע – יניח תפילין בין ''אהבה'' לקריאת שמע ויברך.

עד כאן לשונו. וזהו ענין דחולי מעיים, ואם כן תלוי לפי מחלתו וטבעו. ומיהו לאחר תפילה וודאי לא יניחם אף כשמשער בעצמו שלא יפיח, דלמה לו להכניס עצמו בספק?

<small><small>(וכן משמע ממגן אברהם סעיף קטן א', שכתב דאסור להחמיר על עצמו, עיין שם. וכתב עוד: שאם משער בעצמו שאינו יכול מלהעמיד עצמו מלהפיח אלא בכדי שיחלוץ של ראש, אפילו הכי יניח שניהם, עיין שם. משום דעיקר הקפידא הוא בשל ראש, עיין שם.)</small></small>

!  ו
נשים ועבדים פטורים מתפילין, מפני שהיא מצות עשה שהזמן גרמא, דשבת ויום טוב פטור מתפילין. ואם רוצין להחמיר על עצמן – מוחין בידן. ולא דמי לסוכה ולולב שפטורות ועם כל זה מברכות עליהן. דכיון דתפילין צריך זהירות יתירה מגוף נקי, כדאמרינן בשבת <small><small>(מט א)</small></small>: תפילין צריכין גוף נקי כאלישע בעל כנפים. ובירושלמי ברכות שם אמרו: תמן אמרין כל שאינו כאלישע בעל כנפים – אל יניח תפילין.

אך אנשים שמחויבים – בהכרח שיזהרו בהם בשעת קריאת שמע ותפילה. ולכן אין מניחין כל היום, כמו שכתבתי בסימן הקודם. ואם כן נשים שפטורות, למה יכניסו עצמן בחשש גדול כזה? ואצלן בשעת קריאת שמע ותפילה כלאנשים כל היום, לפיכך אין מניחין אותן להניח תפילין.

ואף על גב דתניא בעירובין <small><small>(צו א)</small></small> דמיכל בת שאול היתה מנחת תפילין, ולא מיחו בה חכמים – אין למידין מזה, דמסתמא ידעו שהיא צדקת גמורה וידעה להזהר. וכן עבדים כהאי גוונא.

<small><small>(עיין מגן אברהם סעיף קטן ג' ובית יוסף. ולפי מה שכתבתי אתי שפיר.)</small></small>

!  ז
המניח תפילין צריך ליזהר מהרהור תאוות אשה. ואם אי אפשר לו בלא הרהורים – מוטב לו שלא להניחן. כן פסקו רבותינו בעלי השולחן ערוך בסעיף ד. ואף על גב דבסוכה <small><small>(כו ב)</small></small> משמע דאין לאסור משום הרהור בלבד, זהו בחשש ספק. אבל כשוודאי מהרהר – אסור <small><small>(מגן אברהם סעיף קטן ד')</small></small>. אבל מרש''י שם משמע להדיא דמשום הרהור אין איסור. <small><small>(עיין שם בדיבור המתחיל ''שרגילין'' ובדיבור המתחיל ''שמא''. ודייק ותמצא קל.)</small></small>

ויש שהביא מירושלמי שאומר גוף נקי ממחשבה רעה <small><small>(בית יוסף בשם א''ח)</small></small>. ולא מצאתי מאמר זה בירושלמי.

וטעם האיסור הוא דלא גרע מהיסח הדעת. דאפילו לפי מה שכתבתי בסימן כ''ח דהיסח הדעת הוי קלות ראש – הרי אין לך קלות ראש גדול ממחשבות כאלו. וכן יש להורות.

וסומא חייב בתפילין <small><small>(בית יוסף בשם הרא''ש דלא כספר העתים, עיין שם)</small></small>.

!  ח
אבֵל ביום ראשון – אסור להניח תפילין כל היום כולו אפילו לאחר הקבורה, דכתיב: ''ואחריתה כיום מר''. והתפילין נקראו ''פאר'' ואין להניחם ביום המר, דיום ראשון הוי עיקר תוקף האבלות. אבל ביום השני צריך להניחם לאחר הנץ החמה, כמו שכתבתי ביורה דעה סימן שפ''ח <small><small>(עיין מגן אברהם סעיף קטן ה')</small></small>.

ואפילו באו פנים חדשות – אינו חולצן כשלבשן. ואם לא לבשן – לא יניחם כשיושבים אצלו עד שילכו <small><small>(שם)</small></small>. ואף על גב דמצטער באבלו ומצטער פטור כמו שיתבאר, זהו בצער דממילא. אבל בצער הזה – מחויב להתאמץ ולהסיח צערו בעת הנחתם <small><small>(סוכה כה ב)</small></small>.

ותשעה באב – חייבין בתפילין, דאבלות ישנה היא. אך מנהגינו לבלי להניחם בבוקר, דאין לך ''יום מר'' גדול מזה. ובמנחה שכבר הופג הצער מעט – מניחין אותם. ויתבאר לקמן סימן תקנ''ה, עיין שם.

!  ט
חתן ושושביניו, וכל בני החופה – פטורים מתפילין בשעת המשתה, מפני שמצוי בהם שכרות וקלות ראש <small><small>(סוכה כה ב)</small></small>. וזהו כשנמשך המשתה עד הבוקר. וכן פטורים מן התפילה, לפי שלא יוכלו לכוין. אבל בקריאת שמע חייבין, מפני דעיקר הכוונה הוא בפסוק ראשון בדיעבד, ויוכלו לכוין.

וזהו לפי זמנם. אבל עכשיו שבלאו הכי אין אנו מכוונים כל כך – חייבין גם בתפילה.

ואין לשאול: איך יקראו קריאת שמע ויתפללו בלא תפילין? דאין זה שאלה: כיון שפטורים מתפילין משום שכרות וקלות ראש – הוי כשבת ויום טוב <small><small>(עיין מגן אברהם סעיף קטן ז')</small></small>. והגם דלגבי קריאת שמע ותפילה אין שכרות כזה פוטרת, שהרי אינם שיכורים ממש אלא שמחים ביותר, מכל מקום לגבי תפילין הוה קלות ראש ואסור.

!  י
וזהו לפי הדין. אבל כבר כתב רבינו הרמ''א בתשובה <small><small>(סימן קל''ב)</small></small> דאנו נוהגין להפסיק המשתה בהגיע זמן התפילה. ומניחין תפילין, דכיון שמפסיקין כדי להתפלל – ממילא דליכא קלות ראש. וקורין קריאת שמע ומתפללין כבכל הימים, וגם החתן מניח תפילין ומתפלל.

ויש שיטה לראשונים דזה שפטרו חכמינו ז''ל חתן ושושבינים ובני המשתה אינו משום שכרון וחסרון כוונה. אלא מטעם דקיימא לן ''העוסק במצוה פטור מן המצוה'', ושמחת חתן וכלה הוה מצוה, ולכן פטורים משארי מצות. ולטעם זה אין חילוק בין דורותינו לדורות הקודמים, ומי שירצה לסמוך על טעם זה – יכול לסמוך. והיינו בזמן הקיץ שלפעמים נמשכת הסעודה עד הבוקר כמה שעות – יכולים לאכול ולשתות, ובתנאי שהחתן יהיה עמהם, דאם החתן הלך מאתם – אין כאן מצוה. אבל המנהג הפשוט כסברא ראשונה. ועיין מה שכתבתי בסוף סימן ע.

!  יא
וכן אמרו חכמינו ז''ל שם דכותבי תפילין ומזוזות בשעה שעוסקין במלאכתן, שאין כוונתם לשם פרנסה אלא לשם מצוה, וכן תגריהם ותגרי תגריהם וכל שעוסקין במלאכת הקודש רק לשם מצוה – פטורין מהנחת תפילין כל היום, לבד בשעת קריאת שמע ותפילה.

ולפי זה לדידן לא שייך דין זה, דבלאו הכי אין אנו הולכים כל היום בתפילין כמו שכתבתי בסימן הקודם. אמנם כשעוסקים במלאכתם, והגיע זמן קריאת שמע ותפילה – לא יפסיקו אף אם יעבור הזמן, דעוסק במצוה פטור מן המצוה. ולפי זה שייך דין זה אפילו לדידן. ומכל מקום לכתחילה יש לו ליזהר שלא יתחיל בהם משהגיע זמן קריאת שמע. אך אם התחילו – אין מפסיקין, וכל שכן בהתחיל קודם זמן הזה. והסופרים שלנו שעושים לשם פרנסה – מחויבים להפסיק בכל ענין.

!  יב
ודע דזה שאמרנו שאינו צריך להפסיק אפילו יעבור הזמן, משום דעוסק במצוה פטור מן המצוה – זהו אפילו כשיכול לגמור הכתיבה אחר שיתפלל, ונמצא שהקריאת שמע והתפילה היא מצוה עוברת וזו אין מצוה עוברת. ומכל מקום אינו צריך להפסיק, דכך גזרה התורה דכל מי שעוסק במצוה פטור בעת מעשה ממצות אחרות.

ולכן קיימא לן דהמשמר את המת – פטור מקריאת שמע ותפילה ותפילין, אף על פי שיכול לקיים אותן גם בשמירתו <small><small>(הגר''ז)</small></small>. וכן החופר קבר למת – פטור; אף על פי שינוח מעט בין חפירה וחפירה – זהו כדי לחזק כוחותיו. וכן כל כיוצא בזה <small><small>(שם)</small></small>.

!  יג
מיהו לא נקרא ''עוסק במצוה'' לענין פטור ממצות אחרות אלא בעת שעושה המצוה, ולא כשהמצוה כבר עליו.

כלומר: דכשמניח התפילין נקרא ''עוסק במצוה''. אבל כשכבר הניחם, אף על פי שהתפילין עליו ועושה מצוה, מכל מקום לא נקרא ''עוסק במצוה''. וכן כשמוצא אבדה ומטפל בה נקרא ''עוסק במצוה'', אבל כשהניחה בביתו אף שמצוה קעביד שמשמרה – לא נקרא ''עוסק במצוה'' שיהא פטור ממצוה אחרת. ולא דמי למשמר את המת, דהתם כל רגע נקרא עושה מעשה בפועל, שצריך להשגיח עליו מפני העכברים וכיוצא בהם.

ונכון אפילו ב''עוסק'' ממש ונזדמנה לו מצוה אחרת, ויכול לעשות שתיהן בלא טורח, ''מהיות טוב אל תקרא רע'' ויעשה שתיהן <small><small>(שם)</small></small>. ואפשר דגם מדינא כן, דלא אמרו ''עוסק במצוה פטור מן המצוה'' אלא כשצריך לטרוח בהאחרת טירחא אחרת לבד הראשונה, אבל לא כשטורח אחד לשתיהן. וצריך עיון.

!  יד
המצטער: אפילו מצטער מפני הצינה, וכן כל מי שאין דעתו מיושבת עליו מפני כאב הגוף והשינים. וכל כיוצא בזה שהצער בא מאליו, ואין בידו להסיח דעתו מצד זה כמו צער בעסק או צער אבלות, שבידו להתאמץ ולהסיח דעתו מזה כמו שכתבתי בסעיף ח. אבל צערים כאלו אי אפשר להסיחן מדעתו – פטור מן התפילין, דזה הוי כהיסח הדעת וכמו שכתבתי בסימן כ''ח. ולכן אם אפשר לו ליישב דעתו ולהניחן – מחויב לעשות כן.

ומימינו לא שמענו לפטור עצמו מן התפילין מפני זה. ועוד: דעיקר דין זה אינו מובן: דמקורו מהרמב''ם, ואיהו סבירא ליה דהיסח הדעת כפשוטו, ולכן בעת הצער הרי מסיח דעתו. אבל הטור ושולחן ערוך דסבירא להו דהיסח הדעת הוי רק קלות ראש, והרי במצטער ליכא קלות ראש. אלא שבסימן כ''ח סעיף ד נדחקנו ליישב הדברים דעל ידי זה יוכל לבוא לקלות ראש, עיין שם. אבל מכל מקום אין זה ברור כל כך לשיטתם, ולכן אין להקל לגמרי בזה. וצריך עיון.

!  טו
כתב רבינו הבית יוסף בסעיף י:

הקורא בתורה – פטור מהנחת תפילין כל היום, זולת בשעת קריאת שמע ותפילה.
עד כאן לשונו, וזהו על פי המכילתא בפרשת ''בא'' שאמרה: כל העוסק בתורה – פטור מן התפילין, עיין שם. ופירשה הר''י דאכל היום קאי, ולא על קריאת שמע ותפילה <small><small>(עיין בית יוסף)</small></small>.

ולפי זה לדידן, שבלאו הכי אין מניחים כל היום כמו שכתבתי בסימן הקודם, לא היה לו להביא דין זה. אלא כדי שלא לטעות על פי המכילתא דלגמרי פטור – לכך הביאו, ופירשו דאכל היום קאי.

<small><small>(ובאור זרוע סימן תקצ''ד היתה לו גירסא אחרת במכילתא, דמניח תפילין כעוסק בתורה, דכתיב: ''למען תהיה תורת ה' בפיך''. עיין שם.)</small></small>

!  טז
לא יחלוץ תפילין בפני רבו, דזלזול הוא שמגלה ראשו בפניו. אלא יפנה לצד אחר, ויחלוץ שלא בפניו, דצריך להיות אימת רבו עליו. וכן לפני הספר תורה אין לחלוץ אלא פונה לצד אחר. וכן אנו נוהגים.

וכפי הטעם גם בפני אביו לא היה לו לחלוץ. אלא שלא נהגו כן, וגם בפוסקים לא הוזכר מזה <small><small>(ועיין בטור ומגן אברהם סעיף קטן י''ד)</small></small>.

ואם היה צריך לתפילין ומזוזה, ואין ידו משגת לקנות שתיהם – תפילין קודם, שהוא חובה שעל גופו. ואם תפילין יכול לשאול מאחר – מזוזה קודמת <small><small>(מגן אברהם סעיף קטן ט''ו)</small></small>. ומנודה ומצורע – אסורים להניח תפילין.

~ סימן לט - מי הם הכשרים לכתוב תפילין, וממי קונים תפילין

!  א
תפילין שכתבן עבד או אשה, או קטן אפילו הגיע לחינוך, או אפילו הגיע לשנים ולא הביא סימנים, או כותי, או עבריין לכל התורה, או עובד לכוכבים, או מחלל שבת; או אפילו עבריין לעבירה אחת, רק שעושה להכעיס ואפילו בדרבנן; או מלשין לאנס – כל אלו פסולים. דכתיב: ''וקשרתם [...] וכתבתם'', כל שישנו בקשירה ומאמין בזה – ישנו בכתיבה. וכל שאינו בקשירה, כאשה, ועבד, וקטן, וחרש, ושוטה, או אינו מאמין בה ככל הני שחשבנו – אינו בכתיבה.

וקטן כל זמן שלא נתברר שהביא שתי שערות – פסול, אפילו הגיע לכלל שניו. דבדאורייתא לא אמרינן חזקה שהביא סימנים <small><small>(מגן אברהם סעיף קטן א')</small></small>.

ויראה לי דעבריין לתפילין בלבד, אף שאינו להכעיס – פסול. ואף על גב דבשחיטה כשר – זהו כשאחר בודק לו סכין, כמו שכתבתי ביורה דעה סימן ב. ואם כן בתפילין אינו נאמן לומר שכתבן כהלכה, כיון שיש בזה טורח.

ויש מי שאומר דלתיאבון – כשר, דמקרי בר קשירה, כבשחיטה בר זביחה <small><small>(מגן אברהם סעיף קטן ג')</small></small>. ותמיהני: דנהי דבר קשירה הוא, הא אינו רוצה לטרוח? וזהו דומיא כמו בשחיטה כשאין הישראל בודק הסכין, דאסור לאכול משחיטתו.

ומי שנקטעה ידו השמאלית – כשר בכתיבה, ד''בר קשירה'' הוא אלא שאין לו על מה לקשור.

<small><small>(שם סעיף קטן ה'. ועיין ט''ז סעיף קטן א' מה שכתב טעם במלשין. ודייק ותמצא קל.)</small></small>

!  ב
וכל אלו כמו שפסולין לכתיבת הפרשיות, כמו כן פסולים לעשיית הבתים והרצועות ולתפירתן.

אך לעיבוד – כשרים. וכן אם גררו בין אות לאות – לא חיישינן לזה. וכן לתפירת ספר תורה יש מכשירין <small><small>(שם סעיף קטן ו')</small></small>. ועיין ביורה דעה סימן רע''ח סעיף י''א שהבאנו מי שאוסר תפירת נשים, ואנחנו בארנו שם להיתר. ולפי מה שבארנו שם גם בתפירה וברצועות כשרות. ורק בבתים פסולין, מפני שיש בהם השי''ן דהוי ככתיבה, עיין שם.

!  ג
גר <small><small>(בימים קדמונים)</small></small> שחזר לדתו מחמת יראה, פסקו הרא''ש והטור והשולחן ערוך שכשר לכתוב. אבל מתוספות גיטין <small><small>(מה ב)</small></small> לא נראה כן, וכן הרי''ף והרמב''ם לא הביאו זה. ולכן אין להקל <small><small>(שם סעיף קטן ז')</small></small>.

ותפילין שכתבן מין – ישרופו. ויש אומרים יגנוזו. ושכתבן כותי – גם כן הדין כן. ותפילין שנמצאו ביד מין, ואינו יודע מי כתבן – יגנוזו. ואם נמצאו ביד עובד כוכבים – כשרים, דוודאי ישראל כתבן, דהם אין בקיעין לכתוב. וממזר – כשר לכתוב תפילין. ועיין ביורה דעה סימן רפ''א <small><small>(עיין מגן אברהם סעיף קטן ט')</small></small>.

!  ד
אין לוקחין ספרים תפילין ומזוזות מן העובד כוכבים יותר על כדי דמיהם הרבה מפני תיקון העולם, כדי שלא ירגילן לגנוב ולגזול. אבל להוסיף מעט על כדי דמיהן – מותר. ומצוה לפדותם מידם.

ואין תפילין נקחין אלא מסופר מומחה שבקי בחסרות ויתרות, ובקי בהלכות תפילין. ואם לקח ממי שאינו מומחה – צריך לבדקן. וכיון שבודק ומצאן שנכתבו בחסרות ויתרות כדין, אמרינן שבוודאי היה בקי גם בשארי דינים.

ויראה לי אם מצאן השיטות שאינן מכוונין, כפי מה שנתבאר בסימן ל''ה – הורע כוחן. ואין סומכין עליהן אלא אם כן נתברר שמומחה כתבן, דנהי שאין זה פסול בדיעבד, מכל מקום ריעותא היא.

!  ה
אמרו חכמינו ז''ל <small><small>(ערובין צז א)</small></small> דאם לקח הרבה זוגות תפילין ממי שאינו ידוע למומחה – בודק מהם שלושה תפילין, שתים של יד ואחת של ראש, או שתים של ראש ואחת של יד. אם מצאן כשרים – הוחזקו כולם לכשרים, ואין השאר צריכים בדיקה.

וזהו כשניכר שכולם כתיבת יד סופר אחד – הוחזקה כתיבתו בכשרות. אבל אם היו בכמה כריכות שניכר שמכמה סופרים הם – בודק מכל כריכה כן, שתים של יד ואחת של ראש או להיפך.

והמוכר תפילין ואומר ''של אדם גדול הם'' – נאמן, דעד אחד נאמן באיסורין, ואינם צריכים בדיקה. ובתנאי שהאיש הזה הוא מוחזק בכשרות.

!  ו
תפילין שהוחזקו בכשרות – אינם צריכים בדיקה לעולם. ואם אינו מניחם אלא לפרקים – צריכים בדיקה פעמיים בשבוע, דחיישינן שמא נרקבו. והוא הדין אם באו במים – צריכים בדיקה. אך אם אין לו מי שיוכל אחר כך לתופרן – מוטב שלא לפותחם לבדוק, ויניחם כך בלא בדיקה.

ודע דזהו מדינא. אבל בזמנינו ידוע שהדיו שלנו במשך איזה שנים נקפצים מעל הקלף. ולכן האידנא נראה לי דמדינא צריכים לבדוק אותם באיזה זמן, וכן יש לנהוג.

~ סימן מ - איך לנהוג בקדושת תפילין

!  א
אסור לתלות תפילין, בין שהבתים מונחים והרצועות תלויות, ובין שהרצועות מונחים והבתים תלוים, דזהו בזיון כשתלוים באויר.

ואין בכלל זה מה שבעת הנחת השל ראש אוחזים הרצועה והשל ראש תלוי באויר, ומשימו על הראש, כי זהו צורך הנחתם. וכן בחליצתם שהרצועות תלויות, גם כן דרך חליצתם כן הוא. ורק יראה שהרצועות לא יגרורו על הקרקע. וכן באקראי כשאוחז התפילין, והרצועות תלויות – לית לן בה, שכן דרכן.

אבל להיפך לאחוז הרצועות ושהתפילין תהיה תלויה – אסור אפילו באקראי <small><small>(עיין מגן אברהם סעיף קטן א')</small></small>. וכן אסור לתלות אותם ביתד, בין שהתפילין מונחין על היתד והרצועות תלוין, ובין שהרצועות מונחין והתפילין תלוים. וכך אמרו בברכות <small><small>(כד א)</small></small>: התולה תפיליו – יתלו לו חייו. דורשי רשומות אמרו: ''והיו חייך תלואים לך מנגד'' – זה התולה תפיליו. אבל אם נתנן בכיס, ותלה הכיס – מותר, דאין כאן בזיון.

ובספר תורה גם בכהאי גוונא אסור. וספר תורה צריכה רק הנחה בארון או בתיבה <small><small>(גמרא שם)</small></small>. וכן סידורים התלוים בשלשלת של כסף – אסור <small><small>(מגן אברהם סעיף קטן א')</small></small>. וזהו כשהשלשלת מחובר להסידור, אבל להניחו בכיס ולתלות הכיס – מותר כמו בתפילין <small><small>(שם)</small></small>. וכן הדין בשארי ספרי קודש.

!  ב
חדר שיש בו תפילין – אסור לשמש בו מיטתו עד שיוציאם או יניחם כלי בתוך כלי. והוא שאין הכלי השני מיוחד להם, שאם הוא מיוחד – אפילו מאה כלים חשובים כאחד. ואם פירש בגד עליהם, אף על פי שאין הבגד פרוסה מלמטה – מותר <small><small>(שם סעיף קטן ב')</small></small>. והטלית לא מקרי ''כליין''. ואותן המניחים כיס של תפילין תמיד בתוך כיס של טלית, מקרי הכיס של טלית ''כליין'', ואינו מועיל. וצריך עוד כלי על גביו. ואם שניהם אינם מיוחדים להם – פשיטא דמותר. והוא הדין אם הפנימי אינו מיוחד והחיצון מיוחד – גם כן מותר.

<small><small>(מה שכתב המגן אברהם שם במזוזה, כבר בארנו הנראה לעניות דעתי במזוזה ביורה דעה סימן רפ''ו, עיין שם.)</small></small>

!  ג
אפילו להניחם בכלי בתוך כלי – אסור להניחם תחת מרגלותיו, דזהו בזיון גדול להתפילין. וכן אסור להניחם אפילו מראשותיו, ואפילו בכלי תוך כלי אם מונחים ממש כנגד ראשו, שכיון שראשו מונח עליהם – הוי בזיון, ואפילו אין אשתו עמו. אלא יניחם מראשותיו שלא כנגד ראשו, ואז אם אין אשתו עמו – מותר אפילו בכלי אחד <small><small>(ט''ז ומגן אברהם סעיף קטן ג')</small></small>. ואם אשתו עמו – צריך כלי בתוך כלי. והכר שמראשותיו נחשבת כלי <small><small>(שם)</small></small>.

ודע דאשתו עמו הכוונה כשרוצה לשמש מיטתו. אבל בלאו הכי אפילו היא עמו במיטה מקרי ''אין אשתו עמו''. ולהניחם במיטה כנגד צדו – אסור כמו תחת מרגלותיו, דגם בצדו הוה בזיון לתפילין.

ויש שכתבו דלהניח הטלית על התפילין הוה בזיון לתפילין <small><small>(שערי תשובה סעיף קטן ד')</small></small>. אך זה אינו אלא בהנחתם בכיס. אבל כשמניח הטלית בשביל כיסוי להתפילין או כדי לשמרן – וודאי דמותר <small><small>(שם)</small></small>.

ויש להסתפק אם גם הרצועות צריכין כלי תוך כלי אם לאו. ונפקא מינה כגון שיש תיק לתפילין, והרצועות הם חוץ להתיק כנהוג. ולכן כשמכסה עליהם עוד כלי – הוה כלי תוך כלי לתפילין ולא להרצועות. ונראה דעיקר הקפידא בהתפילין ולא בהרצועות. ומכל מקום למעשה יש להתיישב, אך לדינא נראה כן.

<small><small>(עיין ט''ז סעיף קטן ד', שכתב ד''אשתו עמו'' מקרי אף כשאינו רוצה לשמש.)</small></small>

!  ד
ודע דזה שכתבנו דתחת מראשותיו מותר שלא כנגד ראשו, זהו הכל כשהם נשמרים רק במיטתו מפני העכברים. אבל כשנשמרים במקום אחר – אין מדרך ארץ להניחם במיטתו אפילו במראשותיו, אלא אם כן במקום גבוה ממראשותיו שלושה טפחים או נמוך שלושה טפחים <small><small>(מגן אברהם סעיף קטן ד')</small></small>. דאפילו לישב בשוה עם התפילין על ספסל אחד הוי בזיון, כמו שכתבתי ביורה דעה סימן רפ''ב.

וכשמניחים התפילין בתיבה בבית הכנסת, והתיבה היא הספסל שיושבים עליו – צריך להיות גם כן חלל שלושה טפחים מפתח התיבה שלמעלה עד התפילין, ולפחות חלל טפח. דאם לא כן הוי כיושב על התפילין <small><small>(שערי תשובה סעיף קטן ה')</small></small>. וכן בסידורים ושארי ספרים שבתיבה צריך כן. וכן נהגו ואין לשנות.

!  ה
שכח ושימש מיטתו בתפילין – לא יאחוז לא ברצועה, וכל שכן בהתפילין עצמן, עד שיטול ידיו. מפני שהידים עסקניות הן, ובוודאי נגעו במקום שצריך נטילת ידים. וכשנוטל ידיו יחלצם עד שיקנח הקרי, ואחר כך מותר ללבשם, דבעל קרי מותר בתפילין <small><small>(סוכה כו ב)</small></small>.

ואם ישן בתפילין וראה קרי – לא יאחוז בהבתים. אלא יאחוז בהרצועות, ומסיר אותן עד שיקנח הקרי מעליו ויטול ידיו.

וכתב רבינו הבית יוסף בסעיף ח:

הנכנס לסעודת קבע – חולצן ומניחן על השולחן עד שעת ברכה <small><small>(ברכת המזון)</small></small>, וחוזר ומניחן. אבל לאכילת עראי אינו צריך לחלצן.
עד כאן לשונו, דמותר לאכול אכילת עראי בתפילין. וזהו לפי מנהגם שהלכו כל היום בתפילין, ולא לדידן. ונראה לי דלדידן לא נכון גם אכילת עראי בתפילין.

~ סימן מא - דין הנושא משא על ראשו, איך יתנהג בהתפילין

!  א
גרסינן בבבא מציעא <small><small>(קה ב)</small></small>:

תניא היה נושא משא על ראשו, אם תפילין רוצצות – אסור. ואם לאו – מותר. באיזה משא אמרו? במשוי של ארבעה קבין. תני רבי חייא: המוציא זבל על ראשו, ותפילין בראשו – הרי זה לא יסלקם לצדדים, ולא יקשרם בידו, מפני שהוא נוהג בהם מנהג בזיון. אבל קושרו על זרועו במקום תפילין. משום דבי שילא אמרו: אפילו מטפחת שלהן <small><small>(יש גורסין ''של לחם'')</small></small> – אסור להניח על הראש שיש בו תפילין. וכמה? אמר אביי: ריבעא דריבעא דפומבדיתא.
עד כאן לשון הגמרא.

!  ב
ומשמע דרב שילא חולק אקודם. כלומר: דאפילו משא קל דמטפחת – אסור. וכיון דאביי מפרש דבריו קיימא לן כן. וזהו דעת הרמב''ם בפרק רביעי שכתב:

הנושא משא על ראשו – חולץ תפילין של ראש עד שיסיר המשוי. ואפילו מטפחת – אסור להניח על הראש שיש בו תפילין. אבל צונף הוא מצנפתו על תפילין.
עד כאן לשונו. כלומר: דהמצנפת שנושא תמיד על ראשו – אין בזיון אם קצה המצנפת מונח על התפילין, כיון שזהו מלבושו. וכן אנו נוהגים. ואדרבא בזה מתחזק השל ראש שלא יזוז ממקומו. ורבינו הבית יוסף העתיק דבריו בשולחן ערוך, וסיים:

אבל דבר שדרכו ליתן בראשו, כגון כובע או מצנפת – מותר.
עד כאן לשונו.

!  ג
אבל הרי''ף והרא''ש העתיקו גם הברייתות גם דברי רב שילא. ודקדקו הראשונים דסבירא להו דלא פליגי כלל, וחילקו בדבריהם בחילוקים שונים. יש מי שאומר דהברייתא מיירי בדיעבד שכבר נושא המשוי, או במי שפרנסתו בכך, בזה השיעור ארבעה קבין. ורב שילא מיירי בלכתחילה ואסור אפילו מטפחת, כיון שאין פרנסתו בכך <small><small>(בית יוסף בשם ר''י אבוהב)</small></small>. אבל זבל בכל ענין אסור משום בזיון, וזהו ברייתא דרבי חייא.

ויש שחילק דהברייתא מיידי שהמשא כבר על ראשו ורוצה להניח תפילין, דאז בפחות מארבעה קבין מותר, ורק זבל אסור. ורב שילא מיירי כשהתפילין על ראשו ורוצה להניח משא עליהם, דאז אפילו מטפחת אסור <small><small>(בית יוסף)</small></small>.

ויש מי שפירש דהברייתא לא מיירי כלל שהמשא היא על ראשו, דהמשא מופשל לאחוריו וקשור בחבל על ראשו, והחבל דוחק את התפילין כשהמשא כבד ארבעה קבין <small><small>(שם בשם הר''י אסכנדרי)</small></small>. ויותר נראה כתירוץ הראשון לחלק בין לכתחילה לדיעבד <small><small>(וכן כתבו הב''ח והדרישה, עיין שם)</small></small>.

!  ד
אבל רבינו הרמ''א כתב בשולחן ערוך, וזה לשונו:

אבל דבר שדרכו ליתן בראשו, כגון כובע או מצנפת – מותר. ואפילו הכי אם הוא משוי כבד ארבעה קבין, והתפילין נדחקות – צריך להסירן.
עד כאן לשונו. וכוונתו: דהא דמצריך ארבעה קבין – זהו בדבר שדרכו לשום על ראשו. וזה שאוסר מצנפת – בדבר שאין דרכו לשום על ראשו. והדוחק מבואר, דאין דרך להיות על ראשו איזה דבר של ארבעה קבין.

ויש שפירש לחלק בין רוצצות לאין רוצצות, דברוצצות את התפילין אפילו מטפחת אסור, ובאין רוצצות מותר עד ארבעה קבין <small><small>(ט''ז סעיף קטן א')</small></small>. וזה יותר דוחק, דאיך שייך במצנפת רוצצות?

ויש שכתב לחלק בין מקום שדרך לישא משא על ראשו, דאז מותר עד ארבעה קבין. ובמקום שאין דרך – אסור גם מטפחת <small><small>(עיין מגן אברהם ריש סימן זה)</small></small>.

ולעניות דעתי נראה דוודאי כשיושב בביתו אסור אפילו מטפחת, דמי מכריחו לכך? וזהו דברי רב שילא. והברייתא מיירי כשהוא בהילוכו בדרך, כדמוכח הלשון ''נושא משא על ראשו''. ואז מותר עד ארבעה קבין, רק בזבל אסור משום בזיון.

~ סימן מב - אם מותר לשנות מ''של יד'' ל''של ראש'' או להיפך

!  א
אסור לשנות תפילין של ראש לעשותה של יד, לפי שקדושת של ראש גדולה משל יד. דבשל ראש יש בגוף הבית שי''ן, מה שאין כן בשל יד. ועוד: דמשֵם ''שדי'' יש רובו בשל ראש: השי''ן והדלי''ת, ובהשל יד רק היו''ד.

ואסור לשנות מקדושה חמורה לקדושה קלה. ואפילו ליקח רצועה מהשל ראש ליתנה בהשל יד – אסור מטעם זה.

אבל של יד מותר לעשותו של ראש, דמעלין בקודש. ויעשה לו ארבעה בתים, כמו שכתבתי בסימן ל''ב.

!  ב
וזהו דווקא כשכבר הניחם. אבל חדשים שלא הניחם עדיין – מותר לעשות משל ראש של יד, דקיימא לן: ''הזמנה לאו מילתא היא''.

וכיצד יעשה? טולה עליהם מכסה עור אחד ונראים כבית אחד, כמו שכתבתי שם.

וכן אם הכניס רצועה חדשה בשל ראש ישן, ולא לבש הרצועה עדיין – מותר ליטלה וליתנה בשל יד.

וכן אם התנה מתחילה שיהיה ביכלתו לשנותם – מותר גם כן לשנותם, אפילו משל ראש לשל יד. ולכל דבר מהני תנאי, כגון בקלפים שעושים לשם ספר תורה תפילין ומזוזות, כשמתנה עליהם – יכול לעשות מהם דברי חול, כמו לכתוב עליהם גיטין וכיוצא בזה.

וכל זה במפרש. אבל בסתם – לא הוה כתנאי <small><small>(ט''ז סעיף קטן א')</small></small>. ומכל מקום אם נראה לפי הענין שכן היתה דעתו – הוה כהתנה בפירוש <small><small>(שם)</small></small>. דבאמת אינו צריך תנאי בפיו דווקא, ודי כשחישב בלבו. ולכן המנהג אצל הסופרים שמשתמשים במקצת קלפים גם לדבר הרשות, דכיון שנהגו כן – הוה כהתנו <small><small>(שם)</small></small>.

!  ג
יש מי שמסתפק כשנפסקה הרצועה סמוך לקשר, אם מותר להפכה קצה השני למעלה ולעשות בו הקשר, ומקום הקשר יהיה למטה בכריכות על היד והאצבע <small><small>(מגן אברהם סעיף קטן ג')</small></small>. ויש מי שמתיר <small><small>(אליה רבה)</small></small>.

ולעניות דעתי נראה דעצם מקום הקשר הדלי''ת והיו''ד – וודאי שאסור לשנות. וקל וחומר מתפילין של ראש, שאין לעשותם של יד מפני השי''ן שבו. וכל שכן בעצם אות השם שאסור לשנותו לרצועה פשוטה. אבל לבד מקום הקשר נראה לי דאין קפידא בין למעלה ובין למטה, דכולא חדא קדושה הוא. ואין בזה למעלה ולמטה, דכולה נכרכת על היד או תלויה בשל ראש. ומה לי אם הוא סמוכה להבית או לא?

<small><small>(ולא דמי לקרשים שבמשכן שהביא המגן אברהם סעיף קטן ג', דהתם צד אחד אצל הקרקע ואינו כבוד נגד צד העליון, מה שאין כן בזה. ונראה לי דגם המגן אברהם עיקר ספיקו רק על מקום הקשר, עיין שם ובשערי תשובה. ודייק ותמצא קל.)</small></small>

!  ד
כתב הרמב''ם בפרק רביעי דין ט:

כלי שהכינו להניח בו תפילין, והניחם בו – נתקדש, ואסור להשתמש בו בדברי חול. הכינו ולא הניח בו, או שהניח בו עראי ולא הכינו – לא נתקדש, והרי הוא חול כמו שהיה.
עד כאן לשונו. ונראה לי מדקדוק לשונו דדווקא בהנחה עראי לא נתקדש בלא הכנה, אבל בהנחת קבע – נתקדש גם בלא הכנה, דהתשמיש שבקביעות עושה גם ההכנה.

ומפרש בגמרא <small><small>(ברכות כג ב)</small></small> מה שאמרה דצר בה ולא אזמניה – אינו קדוש. אלא בצר בו דרך עראי. ויש להסתפק לפי זה עד כמה מקרי ''עראי''. ונראה לי דבשלושה ימים מקרי ''קביעות''. ונראה לי דאם אמר בשעת תשמישה שאינו עושה זה על קביעות, אפילו השתמש ימים רבים אינו קדוש, דהא תנאי מהני כמו שכתבתי. וזה הוי כתנאי שאינו מקדישה לחלוטין.

!  ה
ורבינו הבית יוסף בסעיף ג כתב:

סודר דאזמניה למיצר בו תפילין לעולם, וצר בו תפילין חד זימנא – אסור למיצר בו זוזי.
עד כאן לשונו. ודקדק לומר ''לעולם'', כלומר: דוודאי אם הזמינו סתם למיצר בו תפילין הוה כלעולם, אך אם פירש שאינו מקדישו לזה לעולם – הוה כהתנה ומותר.

ולכן כתב על זה רבינו הרמ''א דאם התנה עליו מתחילה בכל ענין – שרי. עד כאן לשונו. כלומר: דצריך דיבור מפורש שאינו לעולם, ואז אפילו השתמש בו הרבה פעמים – אינו קדוש. ויש להסתפק אם הוא הזמינו, ובא אחר ונתן בו תפילין, אם נתקדש. ונראה לעניות דעתי מלשון הש''ס והפוסקים דדווקא כשהוא עצמו השתמש בו ולא אחר. וכן יתבאר בסעיף י.

!  ו
ויש להסתפק אם ההזמנה צריך להיות דווקא על ידי מעשה, והיינו שיתפור כיס לשם תפילין, אבל כשלקח כיס ואומר ''הנני מזמינו לתפילין'' – אינו מועיל אלא אם כן תיקן בו דבר. או דילמא די באמירה בעלמא. ומצאתי שיש מחלוקת הראשונים בזה: ריא''ז וזקינו רבינו ישעיה הראשון, כמו שכתב השלטי גיבורים בפרק שלישי דברכות ברי''ף <small><small>(דף יז ע''א אות ה')</small></small>, וזה לשונו:

מורי זקני הרב חולק בהזמנה בין קרקע למטלטלי, שהקרקע אין בו הזמנה בדיבור..., אבל מטלטלי יש בו הזמנה בדיבור... וכן אם אמר על הסודר: ''יהא סודר זה לתפילין'' – הרי זה הזמנה אפילו בדיבור בלבד. ואם קשר בו תפילין אפילו לפי שעה – אסור לקשור בו מעותיו...
ולי נראה שאין חילוק בזה בין קרקע למטלטלי. אלא אף המטלטל אין בו הזמנה בדיבור אלא על ידי מעשה... וכן סודר של תפילין אם עשה בו שום תיקון לצורך תפילין – הרי זה הזמנה. ואם קשר בו תפילין אפילו לפי שעה – הרי זה אסור. אבל הזמינו בדיבור בלבד – אין זו הזמנה, ואם קשר בו תפילין לפי שעה – מותר. ואם יחדו להניח בו תפילין עולמית, והניח בו תפילין – אין לך הזמנה גדולה מזו...
עד כאן לשונו.

!  ז
ונמצא דאפילו לפי דעת ריא''ז מועיל דיבור אם ייחדו להניח בו תפילין עולמית. ולדבריו בהזמנה על ידי מעשה, אף אם לא ייחדו לעולמית – הוה הזמנה.

ותמיה גדולה היא: דאם לא הזמינו לעולמית, איזה הזמנה היא? ורבינו הבית יוסף כתב מפורש דדווקא ''לעולם'', כמו שכתבתי בסעיף ה. ודוחק לומר דכוונתו כשההזמנה היתה בדיבור בלבד, דאם כן היה לו לפרש, ובוודאי דבכל מין הזמנה קאמר.

ומצד הסברא כן הוא, דבלא ''עולמית'' הא הוי כתנאי בעלמא. וצריך לומר דריא''ז סבירא ליה דתנאי לא מהני. וצריך עיון דבמנחות <small><small>(לד ב)</small></small> לענין לשנות מתפילה של ראש לשל יד, דבאתני עלייהו מעיקרא – שרי, עיין שם. ואפשר דסבירא ליה דדווקא לקדושה קלה מהני תנאי, אבל לא להוציא לחולין לגמרי. וכל הפוסקים לא חילקו בזה.

!  ח
והנה רבותינו בעלי התוספות בסנהדרין <small><small>(מח א דיבור המתחיל ''נתנו'')</small></small> כתבו בדעת רבינו ישעיה הראשון דמהני הזמנה בדיבור אם לקחו בידו והזמינו לשם זה. וזה לשונם שם:

וצריך לומר דייחוד דדיבור בעלמא לא מהני, אלא אם כן נטלו ואמר: ''זה יהיה למת ולספר''. והא דנקיט האורג – לאו דווקא אלא משום רבותא דרבא, דאפילו הכי שרי.
עד כאן לשונם. ולפי זה לדינא בוודאי קיימא לן כדעת רבותינו בעלי התוספות.

!  ט
ודע שיש מי שכתב דאם עשה כיס לשם תפילין, אפילו צר ביה על דעת לפנותו – אסור. והוא הדין אם היה כיס והוסיף בו איזה דבר לשם תפילין, וצר ביה על דעת לפנותו – אסור עד שיטול מה שחידש. ואם צר בו חד זימנא אדעתא למיצר בו לעולם, אפילו לא אזמניה – אסור <small><small>(מגן אברהם סעיף קטן ה')</small></small>, וכמו שנתבאר ביורה דעה סימן שס''ד לענין מת. והש''ס בסנהדרין <small><small>(מח א)</small></small> מדמי זה לזה, עיין שם.

ויש להסתפק אם גם בהכנה בפה, כשאמר ''זה יהיה לצור בו תפילין'', הדין כן דאפילו צר ביה על דעת לפנותו אסור? או אפשר דרק בהכנה שעל ידי מעשה אינו מועיל על דעת לפנותו? וכן יש להסתפק ספק זה גם לענין מת ביורה דעה שם. ומלשון הטור ושולחן ערוך שם משמע קצת דדווקא על ידי מעשה אמרינן כן. וצריך עיון לדינא.

!  י
איתא בחולין <small><small>(יג א)</small></small> דקטן יש לו מעשה ואין לו מחשבה. ולפיכך דבר שנאסר בהזמנה לבד, כמו גוף הקדושה שיתבאר – הזמנת קטן לאו כלום הוא. אבל אם הזמין דבר לשם קדושה, והניח בו הקדושה – אסור, דהא יש לו מעשה <small><small>(שם סעיף קטן ד')</small></small>. ולפי זה גם הזמנה שעל ידי מעשה יש לו לקטן.

ופשוט דאין אדם אוסר דבר שאינו שלו <small><small>(שם)</small></small>. ולכן אם ראובן הזמין, ובא שמעון ונתן בה הקדושה – לא נאסר, וכמו שכתבתי בסעיף ה. וכל שכן דהזמנת אחר לאו כלום הוא. ומכל מקום נראה דאם אחר הזמינו, והבעלים הסכימו להזמנתו, ונתנו בו דבר קדושה, אפילו האחר נתן בהסכמת הבעלים – נאסר גם כן, דהוי כשלוחו. ואם גנבו בגד ועשו ממנו כיס של תפילין – קונה בשינוי מעשה ואסרו <small><small>(שם)</small></small>.

!  יא
וכתב רבינו הרמ''א בסעיף ג דקלף המעובד לשם תפילין – אסור לכתוב עליו דברי חול, דהזמנה כהאי גוונא לגוף הקדושה – מילתא היא. עד כאן לשונו.

כלומר: הא דאמרינן ''הזמנה לאו מילתא היא'' – זהו שלא בגוף הקדושה אלא בדבר המשמש לקדושה, כמו כיס של תפילין וכיוצא בזה. אבל בגוף הקדושה – הזמנה מילתא, דילפינן מעגלה ערופה שנאסרה בהזמנה בעלמא, מפני שהיא גוף הקדושה. ודבר זה מבואר בסנהדרין שם.

!  יב
אך לפי זה יש שאלה גדולה: דאם כן איך פסקנו דמותר לעשות של יד משל ראש בחדשים, משום דהזמנה לאו מילתא היא? והא הבתים הם גוף הקדושה, ודין זה מפורש במנחות <small><small>(לד ב)</small></small>.

וצריך לומר דלענין לשנות מקדושה חמורה לקדושה קלה – מותר בהזמנה בלבד אפילו בגוף הקדושה. מה שאין כן להוציא מקדושה לגמרי – אסור אפילו בהזמנה בלבד בגוף הקדושה. ורצועות כתבו דלא מקרו ''גוף הקדושה'' אלא ''תשמיש דקדושה'' <small><small>(שם סעיף קטן ו')</small></small>.

אך יש אומרים דגם בגוף הקדושה אין ההזמנה אוסרת עד שיעשה מעשה בגוף הקדושה, כגון בקלף שיתחיל לכתוב עליו, ואז אסור לכתוב עליו דברי חול, אפילו התנה עליו. דאין תנאי מועיל בגוף הקדושה להשתמש בו חול כשהוא בקדושתו <small><small>(הגר''ז)</small></small>. אבל לתשמישי קדושה – מועיל תנאי לכל הדעות אפילו בעודן בקדושתן, כמו שיתבאר בסימן קנ''ד, ובלבד שלא ישתמש בזה תשמיש מגונה כמו שכתבתי בסימן קנ''א. ולדינא נראה כדעה ראשונה, כיון שרבינו הרמ''א פסק כן.

<small><small>(והגר''ז כתב דהעיקר כה''יש אומרים''.)</small></small>

!  יג
כל מה שנתבאר הוא בתשמישי קדושה. אבל בתשמישי מצוה, כמו ציצית, שופר, אתרוג, לולב, נר חנוכה, וכיוצא בהם שהם מצוה ולא קדושה, ואף על פי שבשעת מצותן יש שם קדושה עליהם – אין זה קדושה ממש אלא מוקצה מחמת מצוה, ואסור להשתמש בהם בשעת מצותן. אבל לאחר שנעשה המצוה – יכול להשתמש בהם חול, אפילו נעשית המצוה בהם פעמים רבות, ואינו צריך לתנאי כלל. ולכן כלי שייחדו לאתרוג – מותר להשתמש בכלי בדברים של חול אחר הסוכות, וכן כל כיוצא בזה.

<small><small>(מגן אברהם סעיף קטן ו'. וזה שכתב דאפילו בדבר שבקדושה מהני תנאי להשתמש בו חול, עיין שם – זהו כשלא היתה הזמנה, וכמו שכתבתי בסעיף ד. אבל כשהיתה הזמנה – אינו מועיל תנאי, כמו שכתב בעצמו בסעיף קטן ה', וכמו שכתב בסעיף ט', עיין שם היטב. ודייק ותמצא קל.)</small></small>

~ סימן מג - דין איך להתנהג בתפילין כשצריך לנקביו

!  א
כבר נתבאר דתפילין צריכין גוף נקי. ואפילו הפחה – אסור, כל שכן לעשות צרכיו בהם. ואפילו רק בצריך לנקביו אסור לישא אותם, וכל שכן לעשות צרכיו.

ובגמרא וברמב''ם לא הוזכר הפרש בין של ראש לשל יד. ואדרבא להדיא מוכח דגם בשל יד אסור, שהרי אמרו בשבת <small><small>(מט א)</small></small>: תפילין צריכין גוף נקי, שלא יפיח בהם, עיין שם – הרי נקיט לשון רבים. ועוד: ''תפילה'' מקרי כשהיא אחת בלשון הש''ס ולא ''תפילין''.

ואף גם הטור והשולחן ערוך בסעיף א שכתבו: אסור ליכנס לבית הכסא... בתפילין שבראשו – לא אתו למעוטי של יד, כמו שיש מי שאומר כן <small><small>(עיין מעדני יום טוב)</small></small>. אלא דאתו לאפוקי כשאינו נושאם על מקום התפילין, אלא מונחים בידו ובחיקו. אבל הוא הדין של יד.

<small><small>(וכן כתב המגן אברהם סעיף קטן א', ופסק כן להלכה. ועיין אליה רבה ובאר היטב בשם בית יעקב, ודבריהם תמוהים. וכן הסכימו ה''יד אפרים'' וה''בני חייא'', כמו שכתב הבאר היטב. ואף שהתוספות במנחות לה ב נסתפקו בזה, וגם הרא''ש בהלכות תפילין סעיף י''ב הביא זה, מכל מקום גם לדידהו הוה ספק איסור תורה. וכל שכן שהרמב''ם לא הזכיר זה כלל. ומלשון הגמרא מבואר להדיא כן. ואי משום הך דשבת סב א, עיין שם – התם לענין חליצה ארבע אמות מקודם, עיין שם. ודייק ותמצא קל.)</small></small>

!  ב
ודע דכל רבותינו הסכימו דרק לגדולים אסור בתפילין מדינא, אבל בקטנים מותר מעיקר הדין. אלא שיש חילוקים בין בית הכסא קבוע, דחיישינן שמא יפנה בהם, אבל בבית הכסא עראי, והיינו שעומד באיזה מקום להשתין – מותר להשתין גם כשהם על ראשו. ורק כשהם בידו שלא במקום התפילין – אסור מטעם אחר כמו שיתבאר.

ודעת הרמב''ם דגם כשהם בראשו אסור להשתין כמו שיתבאר. וכתבו הטעם: משום דגזרינן שמא יפיח בהן <small><small>(כסף משנה ומגן אברהם סעיף קטן ה')</small></small>. ולכאורה בהכרח לומר כן, שהרי בברכות <small><small>(כג א)</small></small> איבעיא להו: מהו שיכנס אדם בתפילין לבית הכסא קבוע להשתין מים? רבינא שרי. רב אדא אסר, חיישינן שמא יפנה בהן או יפיח בהן, עיין שם. הרי אפילו מאן דאסר אינו אלא מטעם גזירה. אבל לעניות דעתי לא נראה כן מדברי הרמב''ם, כמו שנבאר בסייעתא דשמיא בסעיף ו.

!  ג
וזה לשון הטור והשולחן ערוך סעיף א:

אסור ליכנס לבית הכסא קבוע להשתין בתפילין שבראשו, גזירה שמא יעשה בהם צרכיו. ואם אוחזן בידו – מותר להשתין בהם בבית הכסא קבוע. ובבית הכסא עראי – מותר להשתין בהם כשהם בראשו. אבל אם אוחזן בידו – אסור להשתין בהם מעומד, אפילו אם תופס אותם בבגדו, מפני שצריך לשפשף בידו ניצוצות שברגליו. אלא חולצן ברחוק ארבע אמות ונותנם לחברו.
עד כאן לשונו.

!  ד
ולפי זה עיקר החילוק בין קבוע לעראי: שבקבוע משתין מיושב וליכא ניצוצות, ובעראי משתין מעומד ואיכא ניצוצות. וזהו שכתב רבינו הרמ''א שם, וזה לשונו:

והיינו דווקא כשמשתין מיושב, דליכא למיחש לניצוצות. אבל משתין מעומד – פשיטא דאסור, דלא עדיף מבית הכסא עראי. והוא הדין אם משתין מיושב או בעפר תחוח דליכא ניצוצות בבית הכסא עראי – נמי שרי. ואין חילוק בין קבע לעראי לענין זה. אלא דבקבוע מסתמא עושה צרכיו מיושב, ובעראי מסתמא עושה מעומד הואיל ואינו נפנה לגדולים.
עד כאן לשונו. ואני תמה בזה: שהרי חיישינן שמא יפנה או יפיח כמו שכתבתי בסעיף ב, ואם כן נהי דבעראי ליכא חשש שמא יפנה, אבל שמא יפיח הא איכא גם בעראי?

וצריך לומר דבעראי ליכא גם חשש זה. ואינו מובן, וצריך עיון.

<small><small>(וגם בגמרא עצמה קשה לשיטת רבותינו, דשמא יפיח הא יש גם במשתין באיזה מקום שהוא, והבעיא הוא רק בקבוע. ובאמת הכסף משנה והמגן אברהם פירשו דזהו טעמו של הרמב''ם, כלומר: דלמסקנא בכל מקום אסור להשתין כשהם על ראשו, עיין שם בכסף משנה. ואין זה דרך הש''ס. אבל לפי מה שנבאר בכוונת הרמב''ם אתי שפיר.)</small></small>

!  ה
וכתב רבינו הבית יוסף שמדברי הרמב''ם נראה שאסור להשתין כשהם בראשו, בין בבית הכסא קבוע ובין בבית הכסא עראי. ויש לחוש לדבריו. עד כאן לשונו. וזה לשון הרמב''ם בפרק רביעי דין י''ז:

היה לבוש תפילין והוצרך לבית הכסא – לא יניח התפילין בחורין הסמוכין לרשות הרבים ונכנס, שמא יטלום עוברי דרכים. כיצד יעשה? אפילו הוצרך להשתין מים – חולץ תפיליו בריחוק ארבע אמות, וגוללן בבגדו כמין ספר תורה, ואוחזן בימינו כנגד לבו. ויזהר כדי שלא תהא רצועה יוצאת מתחת ידו טפח. ונכנס ועושה צרכיו. וכשיצא מרחיק ארבע אמות מבית הכסא ולובשן.
במה דברים אמורים? בבית הכסא הקבוע, שאין ניצוצות ניתזין עליו. אבל בית הכסא עראי – לא יכנס בהם כשהם גלולים, אלא חולץ אותם ונותנם לחברו לשמרן. ואין מי רגלים כלים אלא בישיבה, או בעפר תיחוח, או במקום מדרון.
עד כאן לשונו. וכבר כתבנו שהגדולים פירשו דלכן אסר גם בעראי במשתין כשהם בראשו משום חשש הפחה, ולא שיש עצם איסור להשתין בתפילין כמו שיש איסור בגדולים.

אבל לעניות דעתי לא נראה כן מדבריו שם, שכתב:

שכח ונכנס לבית הכסא והוא לבוש תפילין – מניח ידו עליהן עד שיגמור עמוד ראשון, ויוצא וחולץ, ואחר כך נכנס ועושה צרכיו. שאם יפסיק בעמוד ראשון, בין בגדולים בין בקטנים – יבוא לידי חלאים, שיש בהם סכנה גדולה.
עד כאן לשונו, הרי שכתב דין זה גם על קטנים. ואי סלקא דעתך דאין בזה איסור מעצם הדין, רק משום חשש הפחה, למה לא התירו לו לגמור? אלא וודאי דסבירא ליה דמעצם הדין אסור להשתין בתפילין.

!  ו
ובאמת לא אבין דעת רבותינו: דלמה יהא מותר להשתין בתפילין, הרי אין זה גוף נקי? ולכן סבירא ליה להרמב''ם דלהשתין כשהם על ראשו ועל ידו במקום הנחת תפילין – וודאי אסור בכל ענין משום בזיון דתפילין כמו לגדולים.

והא דאיבעיא להו בגמרא שם: מהו שיכנס אדם בתפילין לבית הכסא קבוע להשתין מים – לא כשהם בראשו. אלא דהכי פירושו: דקודם זה תנו רבנן: הנכנס לבית הכסא – חולץ תפיליו בריחוק ארבע אמות ונכנס. אמר רב ששת: לא שנו אלא בית הכסא קבוע, אבל בית הכסא עראי – חולץ ונפנה לאלתר. וכשהוא יוצא – מרחיק ארבע אמות ומניחן, מפני שעשאו בית הכסא קבוע. איבעיא להו: מהו שיכנס אדם בתפילין לבית הכסא קבוע להשתין מים? רבינא שרי, רב אדא ורבא אסרי...

והכי פירושו: מהו שיכנס כשהם בידיו, אם צריך הרחקה ארבע אמות כיון שנכנס לקבוע? או אם אין צריך הרחקה ארבע אמות כיון שנכנס רק להשתין? ומסיק דאסור, כלומר: דצריך הרחקה ארבע אמות, משום שמא יפנה או יפיח. והוה כנפנה, וצריך הרחקה ארבע אמות. ואי קשיא: הא כשהם בידיו – אסור להשתין משום ניצוצות? אך זהו לפי המסקנא שם, דפליג הש''ס על רב ששת ורבא, ואסקינהו בתיובתא. אבל רב ששת ורבא הא לא סבירא להו חששא דניצוצות, שהרי תמהו: השתא בקבוע שרי, בעראי מיבעיא? והש''ס דחי להו, עיין שם.

ובזה באמת פסק הרמב''ם כן, כמו שכתבתי. ועוד: דאטו למסקנת הש''ס ליכא גוונא דשרי? הא בישיבה או בעפר תיחוח או במדרון מותר. מיהו על כל פנים בעיא זו אינו אלא לענין הרחקת ארבע אמות, אבל כשהם מונחים במקום הנחתם – אסור להשתין מעיקרא דדינא.

!  ז
ודע דזה שכתבנו בסעיף ג בשם הטור ושולחן ערוך, דכשנכנס לבית הכסא קבוע מותר להשתין כשהתפילין בידו – כן כתב רבינו הבית יוסף בשולחן ערוך. אבל הטור כתב: בבגדו ובידו, שכורכן בבגדו ואוחזן בידו. וגם הרמב''ם שם כתב כן. ולכן יש מי שכתב שרבינו הבית יוסף נתן מכשול לפני המעיינים, דבוודאי גם הוא כוונתו כן, כמו שכתב בעצמו בסעיף ה <small><small>(ט''ז סעיף קטן א', ועיין אליה רבה)</small></small>.

אבל באמת נראה שבכוונה כתב כן, דהנה גם רש''י פירש שם דרק אוחזן בידו, עיין שם. והרי בזה יש מחלוקת התנאים שם, דב''ה סבר רק בידו, ורבי עקיבא סבר בבגדו ובידו. ויש מן הגדולים שכתבו דבכל מקום דפליגי בית הלל ורבי עקיבא – הלכה כבית הלל, בסוף פרק ''המפקיד'' ובאהלות פרק חמישי, ועוד בכמה מקומות <small><small>(פני יהושע בחידושיו שם)</small></small>. וזהו טעמו של רש''י ז''ל. ובסעיף ה שהחמיר רבינו הבית יוסף – זהו בגדולים כמבואר שם וכמו שנעתיק דבריו בסעיף י''א, ואם כן אין כאן מכשול. מיהו לדינא וודאי דבעינן בגדו וידו, כיון שהרמב''ם פסק כן מפורש.

!  ח
אך זה שכתבו הטור והשולחן ערוך דבעראי מותר להשתין בהם כשהם בראשו, אבל באוחזן בידו אסור, וצריך לחולצן בריחוק ארבע אמות ונותנם לחברו, עיין שם – זהו וודאי תמוה. דלמאי צריך ריחוק ארבע אמות, כיון שהאיסור הוי רק משום חשש ניצוצות?

ובאמת ברמב''ם לא כתב ריחוק ארבע אמות, עיין שם. ולכן כתבו דלא קאי זה רק אקבוע, אבל בעראי – אין צריך ריחוק ארבע אמות <small><small>(מגן אברהם סעיף קטן ד' וט''ז סעיף קטן ג')</small></small>. אבל לא נראה כן מלשונם. ואולי דסבירא ליה דגם בעראי צריך הרחקה ארבע אמות, דמה דאמר רב ששת בגמרא שם דבעראי חולץ ונפנה לאלתר – השמיטו הרי''ף והרמב''ם. וטעמם נראה משום דלא קיימא לן כרב ששת בסוף הסוגיא לענין אוחזן בידו בעראי, כמו שכתבתי. ולכן לא קיימא לן גם בזה כרב ששת <small><small>(וכן כתב הפני יהושע)</small></small>.

!  ט
כתב רבינו הבית יוסף:

בית הכסא קבוע – היינו שיש בו צואה, והוא על פני השדה בלא חפירה. ובית הכסא עראי – היינו כגון להשתין מים, שאין אדם הולך בשבילם לבית הכסא, והפעם הזה נעשה המקום הזה בית הכסא תחילה.
עד כאן לשונו. ונראה לי דהכי פירושו: דהנה מקודם כתב שני דינים בקבוע, דכשהם בראשו – אסור להשתין שמא יפנה, וכשהם בידו – מותר להשתין. ובעראי כתב דמותר להשתין כשהם בראשו, ובאוחזן בידו – אסור. לזה אומר דבית הכסא קבוע שהתרתי לך כשהם בידו – זהו אפילו כשהוא בלא חפירה. דלא תימא כיון שהוא בלא חפירה – מאוס הרבה, ואסור אף לאחוז בידו. קא משמע לן דאינו כן. ואחר כך אומר דבעראי שהתרתי לך כשהם בראשו, לא תימא שיש שם עד כה בית הכסא עראי, דבכהאי גוונא לא התרתי לך אלא שבפעם הזה נעשה בית הכסא.

והמפרשים פירשו בכוונתו דכשמכוסה – אינו צריך להרחיק ארבע אמות. ורק כשהצואה על פי השדה – צריך הרחקה ארבע אמות <small><small>(מגן אברהם סעיף קטן ו' ופרי מגדים והגר''ז)</small></small>. ומתוך כך נדחקו, עיין שם. ולפי עניות דעתי אינו כן, וביאורו כמו שכתבתי.

<small><small>(גם מה שכתב המגן אברהם מרש''י שם – גם כן אין ראיה, ורש''י גם כן כוונתו כמו שכתבתי. וראיה ממה שכתב בעראי, עיין שם. ודייק ותמצא קל.)</small></small>

!  י
עוד כתב בסעיף ד:

אם הם בחיקו וחגור חגורה, או בבגדו בידו – מותר בין להשתין בין לפנות.
עד כאן לשונו. כלומר: בבית הכסא עראי, דאין כאן חשש ניצוצות, דכשהם בחיקו – הרי לא יגע בהם בידיו.

וזה שכתב ''בבגדו בידו'', הכי פירושו: שכרוכים בבגד ואוחז הבגד בידו, דאפילו ישפשף הניצוצות ויגע – הרי יגע בהבגד ולא בהתפילין. ולא דמי למה שכתב מקודם דאסור אפילו אם תופס אותם בבגדו, דבשם כוונתו דתופסם בבגדו. וחיישינן שיגע בהם עצמם, כיון שהם מגולין. אבל כאן הפירוש שכרוכים בבגדו.

<small><small>(עיין מגן אברהם סעיף קטן ח' וט''ז סעיף קטן ד', שנדחקו וכתבו דרכים רחוקים. המגן אברהם פירש שקשורים בבגדו, והט''ז פירש שהתפילין תחת בגדו, ואוחז בידו על בגדו, עיין שם. והוא תימא: למה לא ניחוש שיסלק ידו ויפלו? ולפי מה שכתבתי אתי שפיר בפשיטות. ודייק ותמצא קל.)</small></small>

!  יא
עוד כתב בסעיף ה:

אם רוצה ליכנס לבית הכסא קבוע לעשות צרכיו – חולצן בריחוק ארבע אמות, וגוללן ברצועות שלהן, ואוחזן בימינו ובבגדו כנגד לבו. ויזהר שלא תהא רצועה יוצאה מתחת ידו טפח. וכשיוצא – מרחיק ארבע אמות ומניחן.
עד כאן לשונו, וזהו מדברי הרמב''ם שהבאנו בסעיף ה.

ודע דעל מה שכתב דכשנכנס לבית הכסא קבוע לעשות בו צרכיו חולצן ברחוק ארבע אמות, כתב רבינו הרמ''א דיש אומרים אפילו בלא צרכיו. וטוב להחמיר. עד כאן לשונו.

ונראה לי דאין כוונתו על הכניסה, דבזה לית מאן דפליג דאסור ליכנס בתפילין לבית הכסא ולמרחץ. ולא שייך בזה ''טוב להחמיר'' דאיסור גמור הוא. אלא כוונתו אהרחקת ארבע אמות.

<small><small>(ובזה אתי שפיר קושית המגן אברהם סעיף קטן ט', עיין שם. ודייק ותמצא קל.)</small></small>

וזה שכתב ש''אוחזן בימינו'', משום דבשמאל צריך לקנח, כמו שכתבתי בסימן ג.

!  יב
מותר ליכנס בתפילין לתוך מבואות המטונפות, אפילו יש מקום מטונף להדיא. וטוב לכסותן בכובע. ואם רוצה לחלצן ולחזור ולהניחן – שפיר דמי <small><small>(מגן אברהם סעיף קטן י''א בשם מ''ע)</small></small>. כלומר: אף על גב שיצטרך לחזור ולברך, מכל מקום אם ירצה לעשות כן – שפיר דמי.

ויראה לי דרק לילך דרך שם מותר. אבל לעמוד בשם – אסור.

<small><small>(עיין מגן אברהם שם, שהביא ראיה לדין זה מברכות כד ב, עיין שם. ואינה ראיה, דשמא מיירי בקריאת שמע של ערבית. ודייק ותמצא קל.)</small></small>

!  יג
כל ההיתירים שנתבארו בתפילין לענין בית הכסא – זהו כשרוצה לחזור ולהניחן. אבל אם היה לבוש בתפילין בלילה או סמוך לחשיכה, שאין שהות להניחם עוד אחר שיצא, והוצרך לנקביו – לא יכנס בהם לבית הכסא אפילו הם גלולין בבגדו, ואפילו להשתין מים מיושב דליכא חשש ניצוצות.

אלא כיצד יעשה? חולצן ומניחן בכלי אם היה בו טפח, או בכלי שאינו כליין אף על פי שאין בו טפח. ואוחז הכלי בידו ונכנס.

במה דברים אמורים? בבית הכנסת שבשדה. אבל בבית הכסא שבבית – לא יכניסם כלל, כיון שיכול להניחם במקום המשתמר. וכן עוברי דרכים אם יש להם להניחם במקום משומר על העגלה, או ליתן לחברו – לא יכניסם כלל לבית הכסא <small><small>(עטרת זקנים)</small></small>.

וכתב הרמב''ם בפרק עשירי:

הקמעים שיש בהם ענינים של כתבי הקודש – אין נכנסים בהם לבית הכסא אלא אם כן היו מחופים עור. ולא יאחוז אדם ספר תורה בזרועו ויכנס בו לבית הכסא, אף על פי שכרוך במטפחת...
עד כאן לשונו <small><small>(עיין מגן אברהם סעיף קטן י''ג וסעיף קטן י''ד)</small></small>.

וכן להניח תפילין על הקרקע – צריך דווקא כלי שיהיה בו חלל טפח, דאז חשיב אוהל להפסיק בינם להקרקע <small><small>(שם)</small></small>.

!  יד
אם שכח תפילין בראשו ועשה בהם צרכיו, בין לגדולים בין לקטנים – מניח ידו עליהם עד שיגמור עמוד הראשון, ויוצא וחולצן, וחוזר וגומר צרכיו. דעמוד החוזר מביא לידי הדרוקן וסילון של מי רגלים, החוזר מביא לידי ירקון. ומותר לרופא ליקח עביט של מי רגלים בידו ותפילין בראשו, ובעל נפש יחמיר לעצמו.

ודע דמכל מה שנתבאר – אין נכון להשתין בתפילין אפילו בשל יד, דכפי מה שבארנו אין חילוק בין של יד לשל ראש. ולפי מה שבארנו בדעת הרמב''ם אין חילוק בין גדולים לקטנים. ולבד זה יש חילול ה' בפני ההמון, ומי שעושה כן – נכון לגעור בו.

~ סימן מד - איסור שינה בתפילין

!  א
כיון שתפילין צריכין גוף נקי שלא יפיח בהן, לפיכך אסור לישן בהם, דבשינה קרוב להפיח <small><small>(שבת מט א)</small></small>. וגרסינן בסוכה <small><small>(כו א)</small></small>:

תני חדא: ישן אדם בתפילין שינת עראי אבל לא שינת קבע. ותניא אידך: בין קבע בין עראי. ותניא אידך לא קבע ולא עראי? לא קשיא: הא דתניא דגם עראי אסור – זהו כשאוחזן בידו, דחיישינן שמא יפלו מידו. והא דתניא דעראי מותר וקבע אסור – במונחים בראשו, דבעראי לא חיישינן להפחה ובקבע חיישינן. והא דתניא דגם קבע מותר – דפריס סודרא עלייהו.
ופירש רש''י שהניחם אצל מראשותיו ופריס סודרא, עיין שם. ולפי זה הא דתניא בברכות <small><small>(כג ב)</small></small>: לא יאחוז אדם תפילין בידו ויתפלל..., ולא יישן בהם לא שינת קבע ולא שינת עראי, עיין שם – הטעם שמא יפלו מידו.

<small><small>(ותימא על רש''י שפירש שם: שמא יפיח, עיין שם. וצריך עיון גדול.)</small></small>

!  ב
אבל הרמב''ם כתב בפרק רביעי דין ט''ו:

תפילין צריכין גוף נקי... לפיכך אסור לישן בהם, לא שינת קבע ולא שינת עראי. אלא אם הניח עליהם סודר ולא היתה עמו אשה – ישן בהם שינת עראי. וכיצד הוא עושה? מניח ראשו בין ברכיו, והוא יושב וישן. היו תפיליו כרוכים בידו – מותר לישן בהם אפילו שינת קבע.
עד כאן לשונו. ומפרש דזה שאמרו ''דפריס סודרא עלייהו'' הכי פירושו: דמונחים בראשו, ובלא סודר אסור אפילו שינת עראי, דחיישינן שמא ישתקע בשינה אף כשמניח ראשו בין ברכיו. אך כשפורס סודר עליהם – בוודאי ייקץ משנתו בזמן קצר.

אבל אין טעם וסברא בזה כמובן, ולכן צריך לומר דבלא סודר חיישינן שישכח שנושא תפילין, ועל ידי הסודר יזכור <small><small>(כסף משנה)</small></small> ולא יבוא להפחה. ולכן מותר בעראי ולא בקבע. והא דתניא דגם קבע מותר – זהו כשכרוכים בידו שלא על מקום תפילין, וכרוכים בחוזק שלא יפלו.

ולמה לא אסרו מפני היסח הדעת בנושאם על ראשו? כתבו הטעם דהיסח הדעת אינו אלא שחוק וקלות ראש, כמו שכתבתי בסימן כ''ח. ועוד בארנו שם דבשעת שינה לא שייך איסור היסח הדעת, דאינו בעולם אז כלל, עיין שם. וכן משמע בלבוש, עיין שם.

!  ג
רבינו הבית יוסף העתיק דברי הרמב''ם, והוסיף עליו דאם אוחזם בידו ואינם כרוכים בידו – אסור לישן בהם אפילו שינת עראי. עד כאן לשונו. והרמב''ם לא חש להזכיר זה, דמילתא דפשיטא היא. ומאחר שכתב דכרוכים שרי, ממילא שמעת מינה דאחיזה בלא כריכה אסור לגמרי. ועיקר החשש מובן מאליו: שמא יפלו.

וכתב רבינו הרמ''א דדווקא כשאוחזן בלא נרתיקן. אבל בנרתיקן – בכל ענין שרי. עד כאן לשונו. כלומר: דלא חיישינן שמא יפלו על הארץ, דאפילו יפלו אין איסור כיון שהם בנרתיקן.

ולפי זה גם מה שנהגו העולם כשעל ידי סיבה נופלים התפילין על הארץ, דמתענים או נותנים מה לצדקה, כשנפלו בנרתיקן – אינם צריכים כלום.

<small><small>(מגן אברהם סעיף קטן ה'. ותמיהני על מה שכתב בסעיף קטן ג' שיעור דשינת עראי על השולחן ערוך. והא הולך בשיטת הרמב''ם דמניח ראשו בין ברכיו הוה ליה עראי, דהרמב''ם פסק כרבי יוחנן בסוכה שם. ועל הטור הוה ליה לכתוב כן, שהטור לא הזכיר כלל שיעור עראי. וכמו שכתב הט''ז סעיף קטן א', עיין שם.)</small></small>

~ סימן מה - דין תפילין בבית הקברות ובבית המרחץ

!  א
אסור ליכנס לבית הקברות או לתוך ארבע אמות של מת כשתפילין בראשו, דיש בזה משום ''לועג לרש''. ואם הם מכוסים – מותר.

ואפילו תוך ארבע אמות של בית הקברות – אסור <small><small>(מגן אברהם סעיף קטן א')</small></small>. וכשיש מחיצה לבית הקברות – מותר עד המחיצה. וכשנכנס על בית הקברות – אסור אפילו חוץ לארבע אמות של הקברים. דכן משמע מלשון הטור והשולחן ערוך, שכתבו:

אסור ליכנס לבית הקברות או לתוך ארבע אמות של מת.
עיין שם, ומשמע דבבית הקברות אסור אפילו חוץ לארבע אמות.

ובברכות <small><small>(יח א)</small></small> מבואר להדיא דחוץ לארבע אמות מותר בבית הקברות, עיין שם. וצריך לומר שכתבו לשון הש''ס אבל כוונתם רק בתוך ארבע אמות להקברים ויש מי שאומר דאף על גב דמעיקר הדין כן הוא מכל מקום גדרו גדר לבל יכשל ויכנס תוך ארבע אמות ואסרו גם חוץ לד' אמות <small><small>(ט''ז סעיף קטן א)</small></small> ודוחק לומר כן שיוסיפו על דברי הש''ס ודע דזה שנתבאר דבמכוסים מותר גם הרצועות צריכים להיות מכוסים ופשוט הוא <small><small>(שם סעיף קטן ב)</small></small> ויסיר הרצועה מעל האצבע ויסתירה תחת בגדו.

!  ב
המרחץ בבית החיצון, שכולם עומדים בו לבושים – יכול להניח שם תפילין ולברך לכתחילה. ובבית האמצעי, שמקצת בני אדם עומדים לבושים ומקצתם ערומים – אינו יכול להניחם לכתחילה. ואם היו עליו – אינו צריך לחלצם. ובבית הפנימי שכולם עומדים ערומים, אפילו היו עליו – צריך לחלצן.

ומלשון הטור והשולחן ערוך משמע דרק בשל ראש הוי קפידא, אבל של יד דמכוסה – לא איכפת לן.

ואיסור תפילין במרחץ אפילו כשאין שם אדם, משום דנפיש זוהמיה. אבל במקוה כשאין שם אדם – מותר, דלא נפישא זוהמא <small><small>(מגן אברהם סעיף קטן ב')</small></small>.

וכל דבר קדושה אסור להכניס לבית המרחץ אם לא כשמכוסים יפה. ולכן גער הרמב''ם ז''ל בתשובה באלו שרקמו פסוקים על בגדיהם, מטעם שהולכים בהם למרחץ <small><small>(שם)</small></small>.

בסייעתא דשמיא סליק הלכות תפילין

