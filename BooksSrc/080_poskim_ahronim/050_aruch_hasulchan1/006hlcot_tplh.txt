$ ערוך השולחן - אורח חיים - הלכות תפלה
הרב יחיאל מיכל הלוי אפשטין


~ סימן פט - הלכות תפילה וזמנה

!  א
כתב הרמב''ם ריש הלכות תפילה:

מצות עשה להתפלל בכל יום, שנאמר: ''ועבדתם את ה' אלהיכם''. מפי השמועה למדו שעבודה זו היא תפילה, שנאמר: ''ולעבדו בכל לבבכם''. אמרו חכמים: איזו היא עבודה שבלב? זו תפילה. ואין מניין התפילות מן התורה, ואין נוסחת התפילה מן התורה, ואין לתפילה זמן קבוע מן התורה. ולפיכך נשים ועבדים חייבים בתפילה, לפי שהוא מצות עשה שלא הזמן גרמא. אלא חיוב מצוה זו כך הוא: שיהא אדם מתחנן ומתפלל בכל יום, ומגיד שבחו של הקדוש ברוך הוא, ואחר כך שואל צרכיו שהוא צריך להם בבקשה בתחינה, ואחר כך נותן שבח והודיה לה' על הטובה שהשפיע לו. כל אחד כפי כוחו.
עד כאן לשון הרמב''ם.

!  ב
והנה לדעת הרמב''ם הוי תפילה בכל יום מצות עשה, כמו שביאר זה בספר המצות מצוה ה'. ובספרי אמרו כן.

והרמב''ן חולק עליו שם, וסבירא ליה דתפילה היא מדרבנן כמפורסם בכל השולחן ערוך דתפילה דרבנן. ולדעת הרמב''ם היא על נוסחת וזמני התפילה. וזה שאמרו ספק התפלל ספק לא התפלל אינו חוזר ומתפלל <small><small>(כא א)</small></small> – זהו גם כן על התפילה הקבועה. ועוד: כיון דהספק הוא על תפילה אחת, אם כן התפלל שני תפילות ויצא ידי חובתו מן התורה. וכן בבעל קרי שאמרו שם שלא יתפלל, היינו התפילה הקבועה. אבל יש לו להתחנן לפני ה' בצרכיו בלי הזכרת שם הוי''ה, ויוצא ידי חובתו מן התורה. וכן כשאמרו נשים חייבות בתפילה – לא על התפילה הקבועה אלא שמחוייבות להתחנן לפני ה' בתפילה ובתחנונים. ועוד יתבאר בזה בסייעתא דשמיא בסימן ק''ו.

!  ג
אמנם יש לשאול: מנא ליה להרמב''ם דחיוב התפילה מן התורה הוא שמקודם יגיד שבחו של הקדוש ברוך הוא, ואחר כך ישאל צרכיו, ואחר כך יתן שבח והודיה? מנא ליה? הא לא למדנו זה רק מ''ועבדתם...''.

ונראה לי מדאמרינן <small><small>(לב א)</small></small>: לעולם יסדר אדם שבחו של מקום, ואחר כך יתפלל. ולמדנו זה ממשה רבינו, עיין שם. אם כן ממילא כשצותה התורה להתפלל – ממילא שצותה לסדר מקודם שבחו של הקדוש ברוך הוא. ומדאמרינן שם <small><small>(לד א)</small></small>: ראשונות דומה לעבד שמסדר שבח..., אמצעיות דומה לעבד שמבקש פרס מרבו, אחרונות דומה לעבד שקבל הפרס ונפטר והולך לו. כלומר: שנותן הודיה לרבו. וכיון שחובה היא לפני בשר ודם לעשות כן, קל וחומר לפני מלך מלכי המלכים הקדוש ברוך הוא. שמטעם זה גם אנשי כנסת הגדולה תיקנו כן, ואם כן כשחייבה התורה בתפילה – ממילא שחייבה גם בזה.

!  ד
ונראה לעניות דעתי דאפילו להרמב''ן אין הכוונה דעיקר חיובו דרבנן, ומן התורה ליכא חיוב כלל להתפלל. דאין זה סברא כלל. אלא שאומר דאין זה נחשב במנין המצות, ודינה ככל דיני דרבנן דספיקן לקולא.

וזה אצלי כמו שכתב הרמב''ן עצמו על שבותי שבת, דזה דקיימא לן דמקח וממכר בשבת דרבנן, אין הכוונה דמן התורה מותר לישב בחנות בשבת, דאם כן אין זה שבת. והרי נחמיה צעק על זה שמחללין את השבת. אלא הכוונה דוודאי האיסור מן התורה, אלא שאינה נכנסת בסוגי המלאכות שיהא חייב על זה סקילה. אבל האיסור הוא מן התורה. כן כתב הריטב''א בשם הרמב''ן.

!  ה
וכן אני אומר דאיך אפשר לומר שלא נתפלל כלל לאבינו שבשמים? והרי עבודה היא אחת משלושה עמודי העולם. ועתה בעונותינו הרבים שאין לנו מקדש, לא נשאר לנו רק תפילה. ואנחנו כעיני עבדים אל יד אדוניהם, איך אפשר שלא נתחנן לפניו יתברך בכל יום?

ועוד אני מביא ראיה מהרמב''ן עצמו, שכתב שם וזה לשונו:

ועיקר הכתוב ''ולעבדו בכל לבבכם'' – מצות עשה שתהיה עבודתינו לאל יתעלה בכל לבבינו. כלומר: בכוונה רצויה..., כענין ''ואהבת...''. שהמצוה היא לאהוב את השם בכל לב ולב...
עד כאן לשונו. ואם כן ממילא שהתפילה בכלל זה, שזהו עבודה בכוונה רצויה. ואיך נצייר אהבת השם אם לא נתפלל אליו כלל?

ועוד: דידוע שיטתו של הרמב''ן דברכת התורה לפניה הוי מצות עשה דאורייתא, כמו שכתבתי בריש סימן מ''ז, עיין שם. וזה לשון הרמב''ן שם:

שנצטוינו להודות לשמו על הטובה הגדולה שעשה לנו בתתו תורתו אלינו...
עד כאן לשונו. ואם כן איך אפשר לומר שאין אנחנו מחויבים להודות לשמו יתעלה על החסדים ועל הנסים שעושה לנו בכל עת ובכל שעה? ואיך לא נבקש רחמיו בכל יום על בריאתינו ועל פרנסתינו? היש לך חיוב גדול מזה? אלא וודאי כמו שכתבתי, שיש חיוב מן התורה להתפלל בכל יום, אלא שאינה נכנסת במנין המצות.

!  ו
ויותר מזה נראה לעניות דעתי לדעת הרמב''ן שאינה נחשבת בין פרטי המצות, לפי שהוא גבוה מעל גבוה, שהתפילה הוי כעומד לפני המלך ומדבר עמו פנים בפנים כביכול. ולכן היא דווקא מעומד באימה ויראה, ובה אנו מקדישים קדושתו יתברך בחזרת שליח הציבור כמלאכי מעלה.

וחכמינו ז''ל קראוה ''דברים העומדים ברומו של עולם'', ושמהתפילות נעשו כתרי כבוד לו יתברך, כמבואר במדרשים. והיא כוללת את כל המצות, כחוט השדרה המקיים את כל גופו של אדם, והוא אינו נכנס בכלל הרמ''ח איברים ושס''ה גידים מפני שאינו פרטי אלא הוא כללי. כמו כן ענין התפילה אינה נכנסת בפרטי המצות, מפני שהתפילה הוא ענין כללי. וכן הוא על פי חכמת הנסתר <small><small>(וכן מוח לב וכבד)</small></small>.

!  ז
ודוד המלך עליו השלום אמר ''ערב ובוקר וצהרים אשיחה ואהמה, וישמע קולי''. ואמר: ''תכון תפילתי קטורת לפניך'' – הרי שהתפילה חשובה כקטורת. ודניאל הצדיק גם בהיותו בגדולה היה מתפלל שלוש פעמים ביום, כדכתיב: ''וזמנין תלתא ביומא הוא ברך על ברכוהי, ומצלי ומודי קדם אלהֵה''. ומסר נפשו על התפילה, שמפני זה השליכו אותו לגוב האריות.

ולא לחינם טרחו אנשי כנסת הגדולה, שהיו ביניהם כמה נביאים ומאה ועשרים זקנים. והמה סידרו לנו סדר התפילה ברוח קדושתם, וכל תיבה ותיבה עומד ברומו של עולם. וחלילה לנו לשנות מנוסחתם אף כקוצו של יו''ד. וכל שכן אותם הפוקרים ששינו נוסח התפילה מלשון הקודש ללשון לע''ז, ואין להם חלק באלהי ישראל ובתורתו הקדושה. וגאותם כסכלותם, דאיך יעיז אנוש בדורותינו לשנות ממה שיסדו אבות העולם מאה ועשרים זקנים, ומהם כמה נביאים: חגי זכריה ומלאכי, עזרא ונחמיה, וזרובבל ויהושע בן יהוצדק הכהן הגדול, כמו שכתב הסמ''ג במצוה י''ט? עיין שם וכן הרמב''ם שם.

והשינוים הקטנים שבין נוסח אשכנז לנוסח ספרד – אין זה שינוי, דשניהם נתקבלו מראש ומקדם. והרי כולם שוים במנין הברכות ובעיקרי הענינים, ואלו ואלו דברי אלהים חיים. וכבר כתבנו בזה בסימן ס''ח, עיין שם.

!  ח
ותקנו שלוש ראשונות שבח לה', ושלוש אחרונות הודיה, ואמצעיות יש בהן שאלת כל הצרכים שבעולם, כמו שכתב הרמב''ם שם: שהם כמו אבות לכל חפצי איש ואיש, ולצרכי הציבור כולן. עד כאן לשונו.

והמדקדק בהתפילות הקדושות ההן ימצא בה ענינים נפלאים גם על פי הפשט, וכל שכן שבוודאי רמזו בכל ברכה וברכה ענינים העומדים ברומו של עולם. ולא לחינם אמרו החכמים דתפילה צורך גבוה הוא.

!  ט
ותיקנו שתהא מנין התפילות כמנין הקרבנות: שתי תפילות בכל יום כנגד שני תמידין תמיד של שחר ותמיד של בין הערבים. וכל יום שיש בו קרבן מוסף, כמו שבת ויום טוב וראש חודש, תיקנו תפילה שלישית ונקראת תפילת מוסף. ותפילה של שחר כנגד תמיד של שחר, ותפילת מנחה כנגד תמיד של בין הערבים.

וכן התקינו שיהא אדם מתפלל תפילה אחת בלילה ונקראת תפילת ערבית, כנגד איברי תמיד של בין הערבים שהן מתעכלין והולכין כל הלילה, כמו שנאמר: ''היא העולה על מוקדה... כל הלילה''. כמו שאמר דוד: ''ערב ובקר וצהרים אשיחה...'', וכמו דניאל שהתפלל שלוש פעמים ביום כמו שכתבתי. ואין תפילת ערבית חובה כתפילת שחרית ומנחה, כיון שאין לו קרבן בפני עצמו. ואף על פי כן נהגו כל ישראל בכל מקומות מושבותיהם להתפלל ערבית, וקבלוה עליהם לחובה.

!  י
וכן תקנו תפילה אחר תפילת מנחה ביום תענית ציבור סמוך לשקיעת החמה, כדי להוסיף תחינה ובקשה מפני התענית. ונקראת תפילה ''נעילה'', כלומר: ננעלו שערי שמים בעד השמש ונסתרה <small><small>(רמב''ם)</small></small>. ואנו אין מתפללין אותה רק ביום הכיפורים בלבד, דקיימא לן <small><small>(פסחים נד ב)</small></small>: אין תענית ציבור בחוץ לארץ. ואפילו תשעה באב אינו כתענית ציבור לענין נעילה <small><small>(שם)</small></small>.

ונמצא דבכל יום יש שלוש תפילות, ובשבת ויום טוב וראש חודש ארבע, וביום הכיפורים חמש.

ועוד אמרו בגמרא <small><small>(ברכות כו ב)</small></small> דאברהם תיקן תפילת שחרית, ויצחק תיקן תפילת מנחה, ויעקב תפילת ערבית. וילפינן זה מקראי, עיין שם. וכן הוא בירושלמי ראש פרק ''תפילת השחר''. וגם משמע שם דתפילה הוי חיוב מן התורה, מקרא ד''ולעבדו'' כדעת הרמב''ם, עיין שם.

!  יא
כתב רבינו הבית יוסף בסעיף א:

זמן תפילת השחר מצותה שיתחיל עם הנץ החמה, כדכתיב: ''ייראוך עם שמש''. ואם התפלל משעלה עמוד השחר והאיר פני המזרח – יצא. ונמשך זמנה עד סוף ארבע שעות, שהוא שליש היום.
עד כאן לשונו, וכן הוא לשון הטור שכתב:

זמן תפילת השחר מתחיל משעלה עמוד השחר והאיר פני המזרח...
עיין שם. וכן הוא לשון הרא''ש בריש פרק ''תפילת השחר'', וזה לשונו:

ותחילת זמנה יראה משעלה ברק השחר והאיר פני המזרח.
עיין שם. מבואר מדבריהם דעמוד השחר הוא האיר פני המזרח, וקודם זה הוי לילה. וכן כתב רש''י ריש פרק שלישי דיומא. וכן כתב אחד מהגדולים בפירושו למשניות ריש ברכות <small><small>(הגר''א בשנות אליהו)</small></small>, וזה לשונו שם:

רבן גמליאל אומר: עד שיעלה עמוד השחר – הוא האיר פני המזרח.
עד כאן לשונו. וזה דמבואר בריש פרק שלישי דיומא דהאיר כל המזרח הוא אחר עמוד השחר, זהו האיר כל המזרח, שהוא התפשטות יום גמור. אבל האיר המזרח סתם הוא עמוד השחר.

<small><small>(ודברי המגן אברהם סעיף קטן ג' תמוהים מאוד. ולדעתו הך דיומא האיר המזרח, עיין שם. ואינו כן, דמצד מאור הלבנה המשיכו שם עד האיר כל המזרח, ואינו ענין לכאן. וגם שהקשה בסעיף קטן ב' על הרמב''ם – תירץ הגר''א שם, עיין שם. ודייק ותמצא קל.)</small></small>

!  יב
אבל במדרש רבה בראשית <small><small>(פרשה נ')</small></small> איתא:

אמר רבי חנינא: משעלה עמוד השחר עד האיר המזרח – ארבעה מילין. ומהאיר המזרח עד שתנץ החמה – ארבעה מילין.
עיין שם. ומאמר זה איתא גם בירושלמי ריש פרק שלישי דיומא וריש פרק קמא דברכות. ובירושלמי אמרו לשון ''איילת השחר'', עיין שם.

<small><small>(והגר''א בשנות אליהו שם כתב ד''עמוד השחר'' אינה ''איילת השחר'', וכוונתו להירושלמי. אבל תמיהני: הא במדרש איתא ''עמוד השחר''? וכן כתב המתנות כהונה שם דהיינו הך, עיין שם. ואולי דסבירא ליה מדאמרינן בש''ס דילן בפסחים צד א דמעמוד השחר עד הנץ ארבעה מילין, ולהירושלמי והמדרש הוי שמונה מילין – שמע מינה דהש''ס שלנו אינו סובר כן. ולעניות דעתי אינו כן, ותרצנו בזה שיטת רבינו תם שיתבאר בסימן רס''א בחיבורינו ''אור לישרים'' על ספר הישר לרבינו תם סימן קפ''א, עיין שם. ודייק ותמצא קל.)</small></small>

!  יג
שנו חכמים במשנה <small><small>(ריש פרק רביעי)</small></small>:

תפילת השחר עד חצות. רבי יהודה אומר עד ארבע שעות.
ואיפסקא הלכתא בגמרא כרבי יהודה. וכתב הרי''ף: ואף על גב דליתא לדרבנן דאמרי ''עד חצות'', היכא דטעה וצלי לאחר ארבע שעות – שכר תפילה יהבי ליה, שכר תפילה בזמנה לא יהבי ליה. עד כאן לשונו, וכן כתב הרמב''ם בפרק שלישי מתפילה.

ולשון הטור כן הוא:

ואם עבר ולא התפלל עד ארבע שעות – יתפלל עד חצות. אף על פי שאין לו שכר כתפילה בזמנה, שכר תפילה מיהא איכא.
עד כאן לשונו, וכן הוא לשון רבינו הבית יוסף בסעיף א. אלא שהוא כתב: ואם טעה או עבר..., עיין שם. וכתב רבינו הרמ''א:

ואחר חצות אסור להתפלל תפילת שחרית.
עד כאן לשונו.

<small><small>(ולשון הרמב''ם כהבית יוסף, עיין שם.)</small></small>

!  יד
ואף על גב דהרי''ף והרמב''ם לא הזכירו ''עד חצות'', מכל מקום כוונתם כן, כיון דמטעמא דרבנן אתו עלה והם לא אמרו רק ''עד חצות''. ולאחר חצות הדין כן, דאם עבר במזיד אין לו שום תשלומין. ואם טעה או נאנס מתפלל במנחה שתים, ויתבאר בסימן ק''ח.

והרי''ף לא הזכיר זה, משום דלא מיירי עדיין בדין זה. ולכן הרמב''ם והשולחן ערוך הוסיפו: ''טעה או עבר'', משום דב''עבר'' לא שייך דין זה. ורבינו הרמ''א שכתב דאחר חצות לא יתפלל, כוונתו א''עבר'' ולא א''טעה'', וסמך אדלקמן. ועוד: דבשם מתפלל מנחה מקודם, כמו שכתבתי שם. וכן הוא מסקנת הגדולים <small><small>(מגן אברהם סעיף קטן ה', וט''ז סעיף קטן א')</small></small>, וכן יש להורות.

!  טו
כיון שהגיע זמן תפילה והיינו מעמוד השחר <small><small>(שם סעיף קטן ו')</small></small>, אסור לאדם להקדים לפתח חברו ליתן לו שלום, משום דשמו של הקדוש ברוך הוא ''שלום''. וכך אמרו בברכות <small><small>(יד א)</small></small>: כל הנותן חברו שלום קודם שיתפלל – כאילו עשאו במה. כלומר: שהתפילה היא במקום קרבן, והרי זה שמקבל פני חברו קודם שמקבל פני שכינה בתפילה כמו ההולך להקריב בבמה ומניח מקדש ה' <small><small>(מהרש''א)</small></small>.

וכתב הטור דדווקא במשכים לפתחו. אבל אם פגע בו – יכול ליתן לו שלום. עד כאן לשונו.

!  טז
ולשון רבינו הבית יוסף בסעיף ב כן הוא:

כיון שהגיע... אבל מותר לומר לו: ''צפרא דמרא טב''. ואפילו זה אינו מותר אלא כשהוצרך ללכת לראות איזה עסק. אבל אם אינו הולך אלא להקביל פניו קודם תפילה, אפילו זה הלשון אסור. וכן אסור לכרוע לו כשמשכים לפתחו. ויש אומרים דכריעה אסורה אפילו בלא משכים לפתחו. ואם התחיל לברך הברכות אחר כך – אין לחוש כל כך. ואם אינו משכים לפתחו אלא שפגע בו בדרך – מותר ליתן לו שלום. ויש אומרים שאפילו במוצא חברו בשוק – לא יאמר לו אלא ''צפרא דמרי טב'', כדי שיתן לב שהוא אסור להתעכב בדברים אחרים כלל עד שיתפלל.
עד כאן לשונו.

!  יז
ואין דבריו מובנים במה שכתב מקודם: ''ואפילו זה אינו מותר אלא... אבל...''. וקשה: הא באינו הולך להקביל פניו גם ''שלום'' מותר, כדמסיק בעצמו. ואין לומר דכתב זה לדעת ה''יש אומרים'', דאם כן מיותר הוא לגמרי, והוה ליה לומר בקוצר דלהשכים לפתחו אסור אפילו לומר ''צפרא דמרי טב''. ובפגעו בדרך יש אומרים שמותר לומר לו אפילו ''שלום'', ויש אומרים דרק ''צפרא...''.

וראיתי מי שפירש דהכי קאמר: דאפילו זה אינו מותר אלא כשהולך לראות איזה עסק, ואגב זה הולך לפתח חברו, דמותר לומר לו ''צפרא...''. אבל ''שלום'' בכהאי גוונא אסור <small><small>(שם סעיף קטן ז')</small></small>. כלומר: דאפילו לדעה המתרת ליתן ''שלום'' בפגעו בדרך, מכל מקום בכהאי גוונא אסור.

ולעניות דעתי אינו במשמע כן, דאם כן עיקר דבריו חסר מן הספר. ועוד: כיון דסוף סוף מקדים לפתחו, מה לי אם הלך לזה או הלך לעסק? ועוד תמיהני: דאיך מותר לילך לעסק קודם התפילה, הא לקמן יתבאר שאסור לעשות שום עסק קודם התפילה. וצריך עיון גדול.

!  יח
ונראה לעניות דעתי דהכי פירושו: דלכאורה לפי לשון הש''ס משמע דהאיסור הוא רק משום ''שלום'', אבל להקדים לפתח חברו אין איסור. ובאמת יש מי שסובר כן, שיכול להקדים לפתח חברו ולומר לו: ''צפרא דמרי טב'' <small><small>(תוספות ר''י בשם רבני פרובינצא)</small></small>.

ורבינו הבית יוסף סבירא ליה דלהקדים לפתחו אסור גם בלא שום אמירה. דכן פסק הר''י <small><small>(עיין בית יוסף)</small></small> דזה שכתב שם דאסור להקדים אפילו באמירת ''צפרא...'' – אין הכוונה דבלא אמירה מותר. דאי אפשר לומר כן, דהא אמירת ''צפרא...'' אינו כלום, אלא אורחא דמילתא כן הוא. אבל עיקר האיסור הוא להקדים לפתח חברו.

ושיעור דברי רבינו הבית יוסף כן הוא: ואפילו זה אינו מותר אלא כשהוצרך ללכת לראות איזה עסק, כלומר איזה ענין. והוא דבר מצוה, ואין כוונתו לעסק ממש. וכן מבואר ממקור הדין <small><small>(עיין בית יוסף)</small></small>. אבל אם אינו הולך אלא להקביל פניו, אפילו זה הלשון אסור. כלומר: אפילו זה הלשון דאינו כלום, מכל מקום אסור משום דקבלת פניו עצמו אסור. ובהולך לאיזה עסק ופגעו – מותר גם באמירת ''שלום'' לדעה ראשונה שאחר כך. אלא דלא מיירי מזה, ולא זה בא להשמיעינו. והעיקר בא להשמיעינו שיש איסור בהקבלת פנים בלבד. וכן יש להורות.

!  יט
ודע דזה שכתב רבינו הבית יוסף דאחר הברכות אין לחוש כל כך – אין כוונתו לאמירת ''שלום'' אלא לענין כריעה <small><small>(ט''ז סעיף קטן ב')</small></small>, או באמירת ''שלום'' כשאין מקדים לפתחו. אבל במקדים לפתחו להדיא – מוכח בגמרא שם דאסור באמירת ''שלום'' <small><small>(מגן אברהם סעיף קטן ח')</small></small>. וכן להקדים לפתחו בלבד ולומר ''צפרא דמרי טב'' – גם כן מותר.

וזהו שדקדק לומר ''אין לחוש כל כך'', כלומר: דאם אין שני הדברים מקדים לפתחו, ואמירת ''שלום'' מותר. אבל בשני הדברים – אסור.

ודע דכל מקום דאסור באמירת ''שלום'' – אסור אפילו ברגיל להקדים לו ''שלום''. ועוד נראה לי דאפילו לה''יש אומרים'' דגם בשוק אסור באמירת שלום, זהו כשהוא מתחיל ב''שלום''. אבל אם חברו אמר לו ''שלום'', כגון שהתפלל – מותר לו להשיב ''שלום''. דמשיב קיל מהתחלה כדמוכח בגמרא, עיין שם.

!  כ
איתא בגמרא <small><small>(יד א)</small></small>: אסור לו לאדם לעשות חפציו קודם שיתפלל, שנאמר: ''צדק לפניו יהלך, וישם לדרך פעמיו''. ופירש רש''י: ''צדק'' – תפילה, שמצדיקו לבוראו. והדר וישם פעמיו לדרכי חפציו. עד כאן לשונו. ועוד אמרו שם: דכל המתפלל ואחר כך יוצא לדרך, הקדוש ברוך הוא עושה לו חפציו, שנאמר: ''צדק לפניו יהלך...''.

וגירסת הרי''ף והרא''ש גם במימרא ראשונה: ''אסור לו לאדם לצאת לדרך קודם שיתפלל'', עיין שם. והטור והשולחן ערוך סעיף ג כתבו שני הדברים, וזה לשונם:

אסור לו להתעסק בצרכיו או לילך לדרך עד שיתפלל תפילת שמונה עשרה.
עיין שם. ובוודאי כן הוא, דאפילו לגירסא שלנו הלא גם דרך בכלל חפציו. ופשטא דקרא ד''וישם לדרך פעמיו'' הוא על דרך. ולשון הרמב''ם בפרק ששי דין ד כן הוא:

אסור לו לאדם שיטעום כלום או שיעשה מלאכה מאחר שיעלה עמוד השחר עד שיתפלל תפילת שחרית... ולא יצא בדרך קודם שיתפלל.
עד כאן לשונו. ונראה דגירסתו בגמרא כהרי''ף, אך מלאכה למד מקרא ד''ואותי השלכת אחרי גויך'', דמינה ילפינן איסור טעימה כמו שיתבאר. וגם מלאכה הוי כן, שמשליך מלאכת שמים אחרי גיוו ועוסק במלאכתו. וגם מבואר בגמרא <small><small>(ה ב)</small></small> שתפילה צריך להיות סמוכה למיטתו. ופירשו התוספות שאסור לעשות מלאכה קודם התפילה, עיין שם. ופשוט הוא דלאו דווקא מלאכה, אלא הוא הדין כל מין עסק, דאיזה הפרש יש בין זה לזה.

!  כא
ובספר תרומת הדשן <small><small>(סימן י''ח)</small></small> שאלו ממנו על האנשים שמתפללים עד ''ברוך שאמר'' והולכין לעסקיהם, ואחר כך מתפללים, אם מותר לעשות כן?

והשיב שאסור, דכוונת הגמרא הוא על תפילת שמונה עשרה, וכמו שכתבו הרמב''ם והטור והשולחן ערוך. סיים שם בתשובתו שראה מי שעושים כן, ואינו לפי דין הש''ס.

ועל פי זה כתב רבינו הרמ''א דיש מקילין לאחר שאמרו מקצת ברכות קודם שאמרו ''ברוך שאמר''. וטוב להחמיר בזה. עד כאן לשונו.

ואינו מובן מי הם ה''יש מקילין''. ואם כוונתו על איזה אנשים שמקילים בזה, אם כן לא הוה ליה לומר ''וטוב להחמיר'' דמשמע דהוא חומרא בעלמא, והרי מעיקר הדין כן הוא כמו שכתב התרומת הדשן. וכך הוה ליה לומר ''ויש מקילין... ואין להקל בזה''. וצריך עיון. ובאמת הלבוש כתב כן, עיין שם. וכן עיקר לדינא.

!  כב
ופשוט הוא דדווקא חפציו אסור, אבל חפצי שמים מותרים. ולא מיבעיא לאסוף צדקה או מצוה אחרת, אלא אפילו להכין צרכי שבת בערב שבת וצרכי יום טוב ביום טוב. דמטעם זה אמרו במגילה <small><small>(כג א)</small></small> דביום טוב מאחרין לבוא לבית הכנסת. וכן מפורש במסכת סופרים <small><small>(פרק י''ח)</small></small>, וכן כתבו גדולי האחרונים <small><small>(פרי חדש וש''ת)</small></small>. וכן בלצאת לדרך לדבר מצוה – מותר גם קודם התפילה.

ויש מתירין גם לדבר הרשות אם אין השיירא רצונה להמתין <small><small>(מגן אברהם סעיף קטן י')</small></small>. וכל שכן ביוצא קודם אור היום דמותר בכל ענין <small><small>(עיין ט''ז סעיף קטן ג')</small></small>.

!  כג
אסור לאכול או לשתות קודם התפילה. וכך אמרו חכמינו ז''ל <small><small>(י ב)</small></small>: ''לא תאכלו על הדם'' – לא תאכלו קודם שתתפללו על דמכם. וכל האוכל ושותה ואחר כך מתפלל, עליו הכתוב אומר: ''ואותי השלכת אחרי גויך'' – אל תקרי ''גויך'' אלא ''גאיך''. אמר הקדוש ברוך הוא: לאחר שנתגאה זה קיבל עליו מלכות שמים.

וכתבו הטור והשולחן ערוך דמים מותר לשתות קודם התפילה, דמים לא שייך גאוה. ומותר בין בחול ובין בשבת ויום טוב, דאף על גב דקודם קידוש אסור לטעום, מכל מקום קודם התפילה לא חייל עליו עדיין חובת קידוש. וכן עשה הרא''ש למעשה כמו שכתב הטור, וכן כתבו בהגהות מיימוניות ועוד גדולים. וטעמם: דכיון שדרשו חכמינו ז''ל ''גאיך'' – לא שייך זה במים, דאין כאן גאוה.

אבל מדברי הרמב''ם שכתב ''אסור לטעום'' – משמע דשום טעימה אסור. אבל רוב רבותינו לא סבירא להו כן.

וכן המנהג הפשוט לשתות מים חמים עם עשב שקורין ''טֵה'' קודם התפילה. ועל פי רוב מועיל לנקיות כידוע. ויש שאסרו לשתות עם צוקע''ר, ואיני יודע הטעם, דאטו שם ''אכילה'' יש בזה? והרי אינה אלא להטעים את החמין קצת. ויש שהתירו לשתות עם צוקר כשהצוקע''ר בפיו, אבל להטילה בהחמים ולעשות מים מתוקים – אסור <small><small>(עיין באר היטב סעיף קטן י''א ומשנה ברורה)</small></small>. ואינו עיקר.

אבל עם חלב נראה לי דאסור, דחלב משביע. ועוד: דבא מדם, דדם נעכר ונעשה חלב, ושייך בזה ''קודם שתתפללו על דמכם''. והעולם נוהגים היתר גם בחלב, לפי שאינו בא אלא להטעים המים. וגם קאוו''א מותר לשתות, אף על גב דנראה דקאוו''א משביע, מכל מקום כתבו הגדולים דמותר <small><small>(עיין שם בבאר היטב)</small></small>. ויש להסתפק אם מותר לשתות מימי סעלצי''ן או לימינא''ד כשאינו שותה לרפואה, דלרפואה פשיטא שמותר כמו שיתבאר. ונראה שאין חילוק בין סתם מים למים אלו.

!  כד
וכתב רבינו הבית יוסף דאוכלין ומשקין לרפואה – מותר. עד כאן לשונו.

ואין כוונתו בחולה גמור, דמילתא דפשיטא היא אפילו אין בו סכנה. אלא הכוונה דלוקח לרפואה, והוא אינו חולה אלא כדרך בעלי מיחושים. או אפילו אין לו מיחוש כלל אלא כדי לחזק עצמו, כמו בימי האביב שלוקחין רפואות לחזק הגוף והגידים.

ואם יש ברפואות האלו אפילו מיני אכילה ושתיה גמורים – מותר, דכיון שעושה זה לרפואה – אין בזה משום גאוה. ואפילו יכול לעשותה אחר התפילה – מותר. ולכן מי שיש לו חולשת הלב – יכול לאכול קודם התפילה, שזהו לרפואה.

<small><small>(עיין מגן אברהם סעיף קטן י''ב, וחיי אדם ומשנה ברורה.)</small></small>

!  כה
כתב הרמב''ם בפרק חמישי:

הצמא והרעב הרי הם בכלל החולים. אם יש בו יכולת לכוין דעתו – יתפלל. ואם לאו – אל יתפלל עד שיאכל וישתה.
עד כאן לשונו. ומשמע דאסור לו להתפלל עד שיאכל וישתה. אבל רבינו הבית יוסף בסעיף ד כתב:

אם רצה אל יתפלל עד שיאכל וישתה.
עיין שם. וביאר טעמו בספרו הגדול: משום דבלאו הכי אין אנו מכוונין כל כך, לפיכך אין מוחין בידו אם ירצה להתפלל קודם שיאכל וישתה, עיין שם.

ופשוט הוא שזהו באופן שלא תזיק לבריאותו כשלא יאכל תיכף. אבל אם יש חשש נזק להגוף – פשיטא שאסור לו להתפלל עד שיאכל וישתה, דכתיב: ''ושמרתם לנפשתיכם''.

!  כו
כתב הטור:

ואם התחיל לאכול קודם עלות השחר, כתב הרמב''ם ז''ל שאינו צריך להפסיק. ואדוני אבי ז''ל כתב בשם ר''י שצריך להפסיק.
עד כאן לשונו. ועל פי זה כתב רבינו הבית יוסף בסעיף ה דאם התחיל לאכול קודם עלות השחר – צריך להפסיק. ויש אומרים שאינו צריך להפסיק. עד כאן לשונו.

ודעתו העיקרית שצריך להפסיק, דכתב בספרו הגדול דמה שכתב הטור בשם הרמב''ם שאינו צריך להפסיק – טעות הוא, שלא כתב זה בשחרית רק במנחה. רק דעת הרשב''א כן הוא, שאינו צריך להפסיק, עיין שם. וכן כתבו כל מפרשי הטור.

אבל לעניות דעתי אינו כן, וכוונתו על מה שכתב הרמב''ם בפרק שני מקריאת שמע:

היה עוסק באכילה... – גומר, ואחר כך קורא קריאת שמע.
והראב''ד השיג עליו דכיון דקריאת שמע דאורייתא – צריך להפסיק אפילו יש שהות לקרוא אחר כך. ולתפילה דרבנן לא יפסוק, אלא אם כן לא ישאר זמן להתפלל, עיין שם.

וכבר כתבנו בסוף סימן ע דלא פליגי כלל. דהראב''ד מיירי בהתחיל באיסור, והרמב''ם מיירי בהתחיל בהיתר קודם אור היום <small><small>(וכן כתב שם הב''ח)</small></small>. ונמצא דשפיר קאמר הטור דאם התחיל קודם עמוד השחר, דדעת הרמב''ם שאינו צריך להפסיק, שהרי אפילו בקריאת שמע דעתו כן, וכל שכן לתפילה. וכן הוא דעת הראב''ד והרשב''א, אם כן הוי רוב דעות להיתר.

וכן המנהג בחתונות בימי הקיץ שאוכלין על היום, ולדעת הרא''ש בכל ענין צריך להפסיק. ולא דמי למנחה דאין מפסיקין, דבשחרית אסמכוה אקרא ד''לא תאכלו על הדם''. ולדעה זו בחתונות לא יתחילו המשתה אם אין יכולים לגומרה עד עלות השחר. ואפשר דבסעודת מצוה אין לחוש.

<small><small>(ואולי זהו כוונת המגן אברהם בסעיף קטן י''ד, שכתב שאינו מוכרח, עיין שם. ודייק ותמצא קל.)</small></small>

וכן הוא המנהג הפשוט. ולדעת ה''יש אומרים'' אפילו התחיל אחר עלות השחר – אין להפסיק לתפילה רק לקריאת שמע, ויקרא קריאת שמע ויאכל. ובהתחיל קודם עמוד השחר – גם לקריאת שמע אינו צריך להפסיק.

<small><small>(עיין מגן אברהם סעיף קטן י''ד וסעיף קטן ט''ו. ומה שכתב בשם הרב חיים ויטל דאפילו גם בחצות אין לטעום כלום קודם שמתפלל, עיין שם – זהו לקדושי עליון ולא מדינא. ואף גם בזה יש חולקין, כמו שכתב בשערי תשובה סעיף קטן י''א בשם שבות יעקב. ויש מחלק דאכילה אסור, ושתיה מותר, כמו שכתב הבאר היטב סעיף קטן ט''ו. ולדינא העיקר כמו שכתבתי.)</small></small>

!  כז
לדעת רש''י בברכות <small><small>(ה ב)</small></small>, אפילו ללמוד אסור משהגיע זמן תפילה. והתוספות והרא''ש חולקים עליו בזה.

וכתב הרא''ש דאפילו לרש''י אין האיסור אלא כשלומד בבית מדרשו ומתפלל בשם, ואינו הולך לבית הכנסת להתפלל, דבזה יש לחוש שמא יטרוד במשנתו ויעבור זמן קריאת שמע ותפילה. אבל כשהולך להתפלל לבית הכנסת או לבית המדרש, שלא במקום שלומד – מותר. וכן אם הוא מלמד לאחרים, אפילו מתפלל בשם – מותר, דתלמוד תורה דרבים עדיפא. וכל שכן כשהשעה עוברת, דאם לא ילמדו עכשיו יתבטלו מלימודם, דזכות הרבים דבר גדול הוא. והרי רבינו הקדוש למד לתלמידיו, וכשהגיע זמן קריאת שמע היה מעביר ידיו על עיניו וקורא רק פסוק ''שמע ישראל'' <small><small>(יג ב)</small></small>.

ודע דרבינו הבית יוסף בסעיף ו כתב דללמד לאחרים מותר כיון דהשעה עוברת, דאם לא ילמדו עכשיו יתבטלו, עיין שם.

ונראה לעניות דעתי דלאו דווקא הוא. דסתמא דמילתא כן הוא, אבל וודאי דבכל ענין מותר, שהרי התוספות והרא''ש חולקים לגמרי.

<small><small>(וקשה לי אעיקר הדבר: מנא ליה שרש''י סובר כן? דילמא אבא בנימין היה מחמיר על עצמו, ואפשר דאם היה מותר מדינא לא היה מחמיר לבלי ללמוד? וגם תוספות ר''י כתבו שרש''י ז''ל היה נוהג כן. ואין להקשות על רש''י מהא דאין עומדין להתפלל אלא מתוך הלכה פסוקה כדאיתא <small><small>(לא אשם לא א)</small></small>, דזהו דבר קצר וליכא חשש המשכה, ולא בלימוד ארוך. ועתה נוהגים ללמוד בכל אופן כדעת התוספות והרא''ש. וגם הרמב''ם לא הזכיר מזה דבר.)</small></small>

!  כח
אף על גב דתנן בשבת <small><small>(ט ב)</small></small>: לא ישב אדם לפני הספר סמוך למנחה עד שיתפלל, ולא יכנס למרחץ... – מכל מקום כתבו הרמב''ם בפרק ששי והשולחן ערוך סעיף ז דמותר להסתפר וליכנס למרחץ סמוך לשחרית, שלא גזרו אלא סמוך למנחה שהוא דבר המצוי. עד כאן לשונם. וממילא דכל מה ששנינו שם: ולא לבורסקי, ולא לאכול, ולא לדין – דלבד אכילה מותר בהם.

!  כט
אף על פי שעיקר מצותה עם הנץ החמה, מכל מקום מי שהוא אנוס כגון שצריך לצאת לדרך בהשכמה – יכול להתפלל משעלה עמוד השחר. וימתין מלקרות קריאת שמע עד שיגיע זמנו, והיינו משיכיר את חברו הרגיל עמו קצת ברחוק ארבע אמות ויכירנו, כמו שכתבתי בסימן נ''ח. והוא אינו יכול להתעכב בביתו עד זמן זה, שאז יקרא קריאת שמע ויתפלל, אלא מוכרח לצאת מקודם – לכן יתפלל בביתו מיד אחר עלות השחר וילך לו, ולכשיגיע זמן קריאת שמע יקרא בדרך, ובאופן שאפשר לו לעמוד בפסוק ראשון ולכוין בו, כמו שכתבתי שם.

ואף על פי שלא יסמוך גאולה לתפילה באופן זה, מכל מקום הכי עדיף טפי שיתפלל בביתו מעומד ולא לסמוך גאולה לתפילה, ממה שיתפלל בדרך בזמנה כשהוא מהלך ויסמוך גאולה לתפילה. כן פסקו הטור והשולחן ערוך סוף סימן זה.

!  ל
ואף על גב דבסימן נ''ח נתבאר דבשעת הדחק יכול לקרות קריאת שמע מעלות השחר, ואם כן יקרא ויתפלל קודם יציאתו לדרך – אך זהו כשבדרך לא יהיה לו באפשרי לקרות אף פסוק אחד בכוונה בעמידה, כגון שיוצא למקום גדודי חיות ולסטים.

אבל בכאן יוצא לדרך שאינה של סכנה, ולכן קריאת שמע מוטב לקרות בדרך בזמנה, ויעמוד בפסוק ראשון. אבל תפילה, דדווקא מעומד כל התפילה, וזה אי אפשר לו בדרך – התירו לו להתפלל שלא בזמן העיקרי, אך שיתפלל מעומד בביתו, ואף שלא יסמוך גאולה לתפילה <small><small>(בית יוסף וב''ח)</small></small>.

!  לא
ואין המנהג שלנו כן <small><small>(מגן אברהם סעיף קטן ט''ז)</small></small>. ואפשר משום דבזה יש פלוגתא בגמרא <small><small>(ל א)</small></small>, וגם בגמרא שם יש דלא חזינא דעבדי הכי. וסבירא לן כאידך תנא שילך לדרכו, ובדרך יקרא קריאת שמע ויתפלל, ויסמוך גאולה לתפילה. ואף על פי שיתפלל כשהוא מהלך, מכל מקום בכהאי גוונא טוב יותר דיסמוך גאולה לתפילה. ועוד: דרש''י פירש הטעם דתפילה מעומד עדיף: כדי שיכוין כראוי. והאידנא אין מכוונים כראוי, ולכן טוב יותר להתפלל בדרך <small><small>(שם)</small></small>.

ודע דיושב בקרון, והקרון מהלך – חשיב כמהלך לענין זה <small><small>(גמרא)</small></small>, וכן בספינה.

ופשוט הוא דאם יתעכב בביתו עד שיכיר חברו ברחוק ארבע אמות – יקרא קריאת שמע ויתפלל <small><small>(שם)</small></small>. ואין לשאול: הא נתבאר בסעיף כ שאסור לצאת לדרך קודם התפילה. אך כבר נתבאר בסעיף כ''ב דלדבר מצוה מותר, או שהשיירא אין רצונה להמתין, או יש לו אונס אחר שמוכרח לצאת.

ועוד הוא דבר פשוט: אם הוא בדרך ורואה שיעבור זמן קריאת שמע – יקרא קריאת שמע כשהוא מהלך, ויעמוד בפסוק ראשון. ואף בלא תפילין אם אי אפשר לו להניח תפילין. ולכשיגיע למלון יקרא קריאת שמע בברכותיה ויתפלל. ואף שאין לקרות קריאת שמע בלא תפילין, מכל מקום במקום שאי אפשר שאני.

!  לב
איתא בגמרא שם דרב אשי בשבתא דריגלא היה מגיד הדרשה באור הבוקר, ומתפלל בשעת הדרשה מיושב, וכל העם נשמטים ומתפללין אחד אחד. ולא היה מאחר הדרשה עד אחר התפילה, עיין שם.

וזהו בימיהם, שעיקרי הדינים היו מלמדים בשבתא דרגלא, והיו מוכיחים את העם, וכל מעשיהם לשם שמים. והאידנא לא שייך דין זה <small><small>(מגן אברהם שם)</small></small>.

~ סימן צ - מקום הראוי לתפילה, ותפילה בציבור, ושיהא המקום נקי

!  א
כתב הרמב''ם בריש פרק חמישי:

שמונה דברים צריך המתפלל להזהר בהן ולעשותן. ואם היה דחוק או נאנס, או שעבר ולא עשה אותן – אינן מעכבים. ואלו הן: עמידה, ונוכח המקדש, ותיקון הגוף, ותיקון המלבושים, ותיקון המקום, והשוויית הקול, והכריעה, והשתחווייה.
עד כאן לשונו. ומדבריו למדנו דכל דינים אלו אין מעכבין בדיעבד. ואפילו התפלל מיושב במזיד והיה יכול לעמוד, ושלא לצד מזרח, מכל מקום אינו צריך לחזור ולהתפלל. ובסימן זה יתבאר תיקון המקום ותיקון הגוף.

!  ב
תיקון המקום כיצד? כך אמרו חכמים <small><small>(י ב)</small></small>: לא יעמוד אדם לא על גבי כסא, ולא על גבי שרפרף, ולא במקום גבוה ויתפלל. לפי שאין גבהות לפני המקום, שנאמר: ''ממעמקים קראתיך ה'''. וכתיב: ''תפילה לעני כי יעטוף''.

ושנינו בתוספתא דברכות <small><small>(פרק שלישי)</small></small> דאם היה זקן או חולה – מותר. וכן אם צריך להשמיע לרבים, ואם יעמוד במקום נמוך לא ישמעו הציבור – מותר לו לעמוד במקום גבוה.

וכתב הרמב''ם דשיעור ''גובה'' הוא שלושה טפחים, דבפחות מזה לא מקרי ''גובה''. דכל פחות משלושה כארעא סמיכתא היא.

ויש מי שאומר דעל כלי כמו מיטה, כסא וספסל – אסור אף באינם גבוהים שלושה טפחים מטעמא אחרינא: משום דהמקום קצר ומפחד שלא יפול, ולא יוכל לכוין. וזהו דעת רבינו הרמ''א שכתב כן, עיין שם. ויש חולקים בזה <small><small>(ב''ח וט''ז, וכן משמע דעת המגן אברהם)</small></small>.

ועכשיו יש באיזה בתי כנסיות שהמקום שעומד בו שליח הציבור הוא נמוך מכל רצפת הבית הכנסת, על שם ''ממעמקים קראתיך ה'''. ואולי דזהו לשון ''יורד לפני התיבה'' שבכל הש''ס.

<small><small>(מגן אברהם סעיף קטן ג'. אבל הבית יוסף בסימן ק''נ פירש בשם הר''י בן חביב ד''יורד לפני התיבה'' פירושו: שיורד ממקומו לילך לפני התיבה, עיין שם.)</small></small>

!  ג
מקום גבוה שאסרו – זהו כשאינו רשות בפני עצמו, כגון שאין בו ארבע אמות על ארבע אמות. אבל כשיש בו ארבע אמות על ארבע אמות הוה רשות בפני עצמו, ואפילו אין לו מחיצות סביב, והרי הוא כעליה ומותר לעמוד עליו. וכן אם היה מוקף מחיצות, אף שאין בו ארבע אמות על ארבע אמות – הוה כרשות בפני עצמו ומותר להתפלל בו, שאין גובהו ניכר כיון שחלק רשות.

ולכן אם המתפלל עומד על הבימה – מותר, שהרי הוא כרשות בפני עצמו. ודווקא שיהא מוקף מחיצות, או שיהיה בו ארבע אמות על ארבע אמות, אבל בלאו הכי – אסור. ונראה דאפילו אינו מוקף מחיצות רק משני צדדים – גם כן מותר, שהרי נראה כמקום בפני עצמו.

!  ד
האומנין שעושין מלאכה אצל בעל הבית – יכולין להתפלל בראש אילן זית ובראש אילן תאנה, ואין בזה משום ''לא יעמוד על גבי מקום גבוה''. ויתפלל דכיון שעלו לעשות מלאכתם – הוי כמו שעלו לעלייה. אבל בשארי אילנות צריכים לירד ולהתפלל.

והטעם שנשתנו ''זית ותאנה'' מכל האילנות, מפני שיש להם ענפים הרבה יותר משאר אילנות, ויש טורח גדול בעלייתם ובירידתם, ויתבטלו ממלאכתם. ולפיכך אמרו חכמים שיתפללו שם <small><small>(טז א)</small></small>. אבל שארי אילנות דליכא ביטול – ירדו.

והבעל הבית צריך לירד אפילו מראש הזית והתאנה, דהא אינו משועבד לאחרים, והרי הוא ברשות עצמו. וכשהקילו אצל הפועלים, לא הקילו אלא מפני ביטול מלאכת אחרים, ובבעל הבית לא שייך זה.

וכן באומנים שלנו כשעושין מלאכה על הגגות, או על שארי מקומות הגבוהים שאינם חולקים רשות בפני עצמם, ויש בו טורח לרדת ולעלות, אם הוא פועל – מותר לו לעמוד שם ולהתפלל. ואם הוא בעל הבית – צריך לירד. ואם חילק רשות בפני עצמו, כגון שהמקום רחב ארבע אמות על ארבע אמות, או שמוקף מחיצות – בכל ענין מותר. ושיעור ארבע אמות הוא שלושה ''ארשין'' של מדינתינו רוסיא, וזהו ''סאזען'' שזהו מידה ידוע.

!  ה
אמרו חכמינו ז''ל סוף פרק ''אין עומדין'' <small><small>(לא א)</small></small>:

אל יתפלל אדם אלא בבית שיש בו חלונות, שנאמר: ''וכוין פתיחין ליה בעיליתיה נגד ירושלים''.
ופירש רש''י דחלונות גורמין לו שיכוין לבו, שהוא מסתכל כלפי שמים ולבו נכנע. עד כאן לשונו.

ואף על גב דהמתפלל צריך שיהיו עיניו למטה כמו שכתבתי בסימן צ''ה, מכל מקום על דרך העברה אם יסתכל כלפי שמים יכנע לבבו <small><small>(בית יוסף שם)</small></small>. ולפי זה צריך שיהיו החלונות לצד שמתפלל. ולכן הביא ראיה מקרא דדניאל, שאצלו היו פתוחים חלונות לצד ירושלים, מפני שהתפלל כנגד ירושלים.

!  ו
ולרש''י צריך לומר דהא דכתיב ''נגד ירושלים'' – אין הכוונה רק שיזכור ירושלים אלא שיסתכל כלפי שמים. אבל מלשון הרמב''ם לא נראה כן, שכתב בפרק חמישי דין ו:

וצריך לפתוח חלונות או פתחים כנגד ירושלים כדי להתפלל כנגדן, שנאמר: ''וכוין פתיחין...''.
עד כאן לשונו. מבואר דהכוונה הוא רק מפני ירושלים. ואולי דהכל אחד, דכשיסתכל כלפי שמים כנגד ירושלים – יותר יכוין ולבו נכנע. וכן משמע מדברי תלמידי רבינו יונה, שכתבו וזה לשונם:

אפשר לומר שהטעם מפני שעל ידי ראיית האור תתיישב דעתו יותר, ויוכל לכוין כראוי. אי נמי: רוצה לומר שיהיו החלונות פתוחים כנגד המזרח, כדאיתא בקרא ''נגד ירושלים'', מפני שעל ההבטחה הזאת יכוין בתפילתו כנגד המקום יותר, ותהיה תפילתו רצויה ומקובלת.
עד כאן לשונו.

!  ז
מיהו על כל פנים נראה דלכל הפירושים צריך להתפלל כנגד החלונות דווקא. ולא ראינו מי שידקדק בזה. ואדרבא על פי רוב בוחרים להתפלל בכותל שלא כנגד החלון, ומקום הרב בכל מקום אצל ארון הקודש שאין שם חלון, דכנגד החלון יש בלבול הדעת מההולכים לפני החלון.

ונראה לעניות דעתי דהעולם סוברים מדלא אמר הש''ס ''כנגד החלון'' אלא בבית שיש שם חלונות. משמע דהקפידא הוא רק שיהיו חלונות בהבית, אבל לא שיתפלל דווקא כנגד החלון. ודברי רבותינו שאמרו כדי שיסתכל – יכול להיות גם אם אינו עומד כנגד החלון ממש. וכן מבואר מלשון הזוהר ''פקודי'' <small><small>(דף רנ''א)</small></small>, שכתב וזה לשונו:

ועל דא כל בית הכנסת דלית ביה חלונות – לאו אתר לצלאה ביה. דהא בית הכנסת דלתתא לקבל בית הכנסת דלעילא, דאית ביה תריסר חלונות עלאין. והכא נמי לתתא...
עד כאן לשונו. הרי שלא הקפיד רק שיהיו בו חלונות, ושיהיו שנים עשר חלונות. וכן המנהג לדקדק בשנים עשר חלונות כשאפשר, ומצוה לשמוע דברי הזוהר. וכן כתב רבינו הבית יוסף בסעיף ד שטוב שיהיה שנים עשר חלונות, עיין שם.

<small><small>(עיין מגן אברהם סעיף קטן ד'. ולא ידעתי למה לא כתב דברי הבית יוסף שהבאנו.)</small></small>

!  ח
לא יתפלל אלא בבית, ולא במקום פרוץ כמו בשדה ובבקעה, אלא אם כן הוא בדרך. וכשיש שם אילנות – טוב שיעמוד בין האילנות. ובית שאין בו חלונות – טוב יותר ממקום פרוץ. וכן לא יתפלל בחצר.

והטעם: דכשהוא במקום צניעות חלה עליו אימת מלך, ולבו נשבר. ואם בבית יש טנופת או חזירים – יתפלל בחצר במקום נקי. דלחד תירוץ בתוספות סוף פרק ''אין עומדין'' אין איסור אלא במקום שיש חשש שיפסיקוהו עוברי דרכים.

<small><small>(ואף שהבית יוסף דחה תירוצם, אך הט''ז סעיף קטן ב' והמגן אברהם סעיף קטן ו' ישבו בטוב טעם, עיין שם. רק מזוהר משמע לא כן, עיין שם.)</small></small>

!  ט
כשהולך בדרך לא יכנס לחורבה להתפלל, מפני החשד שלא יאמרו שיש לו שם זונה, ומפני המפולת שלא תפול ויוזק, ומפני המזיקין.

ואם החורבה עומדת בשדה – ליכא חשד, דזונה שאינה מצויה בשדה. ואם היא חורבה בריאה וחזקה – אין בה חשש מפולת. ואם שני בני אדם נכנסין בה – ליכא למיחש למזיקין, דקיימא לן שלאחד נראה המזיק ומזיק, לשנים נראה ואינו מזיק, ולשלושה לא נראה כלל אם לא במקום שידוע שרגילין שם מזיקין. והוא הדין דבשנים גם חשדא ליכא, אלא אם כן הם אנשים פרוצים <small><small>(גמרא ריש ברכות)</small></small>.

ואם יש בידו אבוקה – הרי הוא בעצמו כשנים. ואם הלבנה זורחת – הוי כשלושה. ולפי זה בשדה וחורבה חזקה, ושנים או אבוקה – מותר ליכנס בה. וטוב יותר מלהתפלל בדרך אף על פי שאינו מקורה, דלא חיישינן לקירוי. ואם מתיירא שלא יפסיקוהו עוברי דרכים – יתפלל תפילת ''הביננו'', ויתבאר בסימן ק''י.

!  י
אמרו חכמינו ז''ל <small><small>(ו ב)</small></small>:

כל המתפלל אחורי בית הכנסת נקרא ''רשע'', שנאמר: ''סביב רשעים יתהלכון''. ולא אמרן אלא דלא מהדר אפיה לבי כנישתא, אבל מהדר אפיה לבי כנישתא – לית לן בה.
יש מפרשים ש''אחורי בית הכנסת'' נקרא צד מערב שבו הפתח, ולכן כי לא מהדר אפיה לבי כנישתא ואחוריו לבית הכנסת נקרא ''רשע'' שנראה ככופר, שכל העם משתחוים למזרח והוא משתחוה למערב, ומיחזי כשתי רשויות חס ושלום. אבל כשמהדר אפיה לבי כנישתא – הרי גם הוא משתחוה למזרח. ואם היה אחורי כותל מזרח – יחזיר דווקא אחוריו לבית הכנסת, כדי שישתחוה למזרח. ואין קפידא במה שמחזיר אחוריו לבית הכנסת, דאין זה ספר תורה.

!  יא
אבל יש מפרשים דווקא כן, שעומד אחורי כותל מזרח, ואסור לו להחזיר אחוריו לבית הכנסת אף שישתחוה למזרח ככל הציבור. אלא יחזיר פניו לבית הכנסת וישתחוה למערב, דעיקר הקפידא הוא על אחוריו לבית הכנסת. אבל במה שמשתחוה למערב – אין קפידא, כיון דמשתחוה נגד כותל בית הכנסת.

ולפי זה אסור בכל גווני לעמוד לצד מזרח, דאם יהפוך פניו לצד מזרח – אסור לפירוש השני. ואם יהפוך פניו לצד מערב – אסור לפירוש הראשון. ולצאת לשני הדעות אין היתר אלא לעמוד בצד מערב ולהחזיר פניו לבית הכנסת.

ובצד צפון ודרום וודאי דאין חשש, דפונה פניו למזרח ואחוריו למערב ככל הציבור. ואפילו כשעומד בחוץ מקרי שמתפלל עם הציבור. ומיהו מצוה מן המובחר להתפלל בבית הכנסת עצמו.

ודע דהעמידה לצד מזרח, שאסור באחוריו לבית הכנסת לפירוש השני – זהו כשעומד ברחוב. אבל כשיש בנין לפני כותל המזרח, שהכותל המזרחית משמשת גם להבנין, אפילו לפירוש זה ישתחוה העומד בהבנין לצד מזרח, אף שאחוריו להכותל המזרחית של הבית הכנסת. שאינו ניכר שמחזיר אחוריו לבית הכנסת, כיון שעומד ברשות בפני עצמה.

!  יב
אסור לעבור חוץ לבית הכנסת אצל פתח בית הכנסת, בשעה שהציבור מתפללין והפתח פתוח. דנראה בזה כפורק עול, שעובר אצל הפתח בשעת התפילה ואינו נכנס. ודווקא כשאין בית הכנסת אחר בעיר, אבל כשיש בית הכנסת אחר – אין חשש, דהרואה יאמר שהולך לבית הכנסת האחר. ולאו דווקא בית הכנסת אחר, אלא אם רק יש מקום אחר שהציבור מתפללין – יכול לעבור.

וכן נראה לי דאם מתפללין בבית הכנסת שני מנינים או יותר זה אחר זה – גם כן מותר, דהרואה יאמר שכבר התפלל או יתפלל אחר כך. וכן אם נושא משוי על ראשו או על גופו, או רוכב על סוס או נוסע בקרון, וכל כיוצא בזה – מותר, דהכל רואין שהוא טרוד בזה. וכן אם הולך עם אינו יהודי – רואין שהוא טרוד עמו. וכן אם לבוש עליו תפילין – מותר, דאין לחושדו בפריקת עול כיון שנושא עליו תפילין.

ונראה לי דהוא הדין טלית. ויותר נראה דאפילו רק נושא הטלית והתפילין בידו – מותר, דהא חזינן שאינו מפורקי עול.

וכן אם יש שני פתחים לבית הכנסת – מותר, שיאמרו שיכנס דרך הפתח האחר. ונראה לי דווקא כשהם בשני רוחות. אבל ברוח אחת – הא רואין שאינו נכנס גם בפתח השני.

<small><small>(וראיה לזה משבת כג א, עיין שם. ודייק ותמצא קל.)</small></small>

ואמרו <small><small>(סא א)</small></small>: אחורי עובד כוכבים ולא אחורי בית הכנסת...

!  יג
התפילה היותר מקובלת והמצוה היותר גדול, הוא להתפלל בבית הכנסת עם הציבור, דכתיב: ''הן אל כביר לא ימאס''.

וזכות הרבים מאוד, ואין מעיינין כל כך מלמעלה על תפילת ציבור כמו על תפילת יחיד. ואם אי אפשר לו לילך לבית הכנסת, אם ביכולת בקל לאסוף מנין בביתו, שאין עליו טרחא בזה כל כך ואין על האנשים טרחא כל כך <small><small>(עיין מגן אברהם סעיף קטן י''ז בשם סמ''ג)</small></small> – יעשה כן.

ואם בזה יש טורח ומתפלל ביחידות בביתו, מכל מקום יהדר להתפלל באותו עת שהציבור מתפללין. וכן בני אדם הדרים בישובים ואין להם מנין – נכון שיתפללו בעת שמתפללים הציבור בעיר. אם לא שהציבור מאחרין מאוד – מוטב שלא להביט על זה ולהתפלל בזמנו ביחידות. ואם ביכולתו להתפלל בהנץ החמה – מה טוב ומה נעים. ופשיטא דכשהציבור מתפללים מעריב מבעוד יום והוא מתפלל בביתו, שלא ישגיח על הציבור ויתפלל בזמנו, וכן כל כיוצא בזה.

וכן מצוה להתפלל בבית הכנסת, אף כשאיחר תפילת הציבור ומתפלל ביחידות, דתפילה שבבית הכנסת יותר נשמעת ממה שבביתו, דשם יש קדושה רבה.

<small><small>(עיין ירושלמי ריש פרק חמישי, וצריך עיון.)</small></small>

וזה שאמרנו שיהדר להתפלל בהעת שהציבור מתפללין – זה כשמתפללין אותה תפילה דווקא מקרי זה גם כן ''מתפלל עם הציבור''. אבל אם הוא מתפלל שחרית והציבור מוסף או להיפך – לא מקרי מתפלל עם הציבור.

<small><small>(שם. ומה שנסתפק המגן אברהם בדברי התוספות – לא ידעתי למה. דפשיטא דהמתפלל בביתו בשעת תפילת ציבור אין זה דמיון למתפלל עם הציבור ממש, שהרי אין מצטרף עמהם כלל. ומאי דוחקא דהמגן אברהם לאוקמא זה בעידן ריתחא דווקא? וצריך עיון.)</small></small>

!  יד
כשעומד עם הציבור – אסור לו להקדים תפילתו לתפילת הציבור. ואפילו רוצה לצאת חוץ לבית הכנסת, אלא אם כן השעה עוברת ואין הציבור מתפללים, לפי שמאריכין בפיוטים או לסיבה אחרת. וגם זה טוב יותר שילך לביתו ויתפלל אלא אם כן השעה דחוקה, דעד שילך לביתו יעבור הזמן, דאז יתפלל בבית הכנסת בפני עצמו קודם הציבור <small><small>(ב''ח)</small></small>. ויש אומרים דאפילו יש שהות לילך לביתו – יכול להתפלל בבית הכנסת <small><small>(מגן אברהם סעיף קטן כ''א בשם תוספות ר''י)</small></small>, דלא אסרו להתפלל בבית הכנסת קודם הציבור אלא כשמתפללין בזמן הקריאת שמע והתפילה, ולא כשמאחרין הזמן.

ודע דאדם שיש לו חלישות הלב – יכול להתפלל בביתו קודם הציבור תמיד, אף כשמתפללין בזמנם, משום שאינו יכול להמתין שצריך לאכול. אבל בבית הכנסת אסור לו להקדים תפילתו לתפילת ציבור אפילו בכהאי גוונא. ואם הוא חולה או אונס אחר – יכול להקדים גם בבית הכנסת <small><small>(שם)</small></small>. והטעם: דמחלתו מוכיח עליו מפני מה הוא מקדים, וכן אונסו מוכיח, מה שאין כן חלישת הלב – אינו ניכר לכל.

!  טו
כתב הרמב''ם ריש פרק שמיני:

תפילת הציבור נשמעת תמיד. ואפילו היו בהם חוטאים – אין הקדוש ברוך הוא מואס בתפלתן של רבים. לפיכך צריך אדם לשתף עצמו עם הציבור, ולא יתפלל ביחיד כל זמן שיכול להתפלל עם הציבור. ולעולם ישכים אדם עצמו ויעריב לבית הכנסת, שאין תפילתו נשמעת בכל עת אלא בבית הכנסת. וכל מי שיש לו בית הכנסת בעירו, ואינו נכנס להתפלל בו נקרא ''שכן רע'', דכתיב: ''כה אמר ה' על כל שכני הרעים... הנני נותשם מעל אדמתם, וגורם גלות לו ולבניו''. כן אמרו חכמינו ז''ל בברכות <small><small>(ה א)</small></small>, והוא מידה כנגד מידה: הוא לא רצה לילך הליכה קרובה – ילך הליכה רחוקה.
ואם יש שני בתי כנסיות בעיר – יש יותר שכר לההולך להרחוקה, דמשלמים לו שכר פסיעות <small><small>(סוטה כב א)</small></small>. ובמקום שיש יותר אנשים הוה מצוה ביותר, דברוב עם הדרת מלך. מיהו אם שם מדברים בעת התפילה – מוטב יותר להתפלל במנין קטן במקום שאין מדברים.

<small><small>(עיין באר היטב סעיף קטן י''א בשם הרדב''ז, דהיושב בבית האסורים, ונתנו לו רשות פעם אחד להתפלל עם הציבור – לא יחמיץ המצוה ויתפלל מיד, עיין שם. וכן עיקר. והחכם צבי הקשה עליו ואינה קושיא, עיין שם. ודייק ותמצא קל.)</small></small>

!  טז
מצוה לרוץ לבית הכנסת, דבזה מראה שעושה המצוה בחשק ורצון נמרץ. וכן לכל דבר מצוה, שנאמר: ''נרדפה לדעת את ה'''.

ולא ירוץ אלא עד פתח בית הכנסת. דמשנכנס לבית הכנסת לא ירוץ דאין זה מדרך ארץ, אלא ילך באימה ויראה כהולך לפני המלך. ואפילו בשבת ויום טוב מצוה לרוץ בהליכתו לבית הכנסת. ואף שאסור לפסוע פסיעה גסה בשבת וגם בחול נוטלת אחד מחמש מאות ממאור עיניו, מכל מקום לדבר מצוה מותר. ושומר מצוה לא ידע דבר רע.

ולהיפך ביציאתו מבית הכנסת לא ירוץ, וגם לא ילך פסיעה גסה. דמיחזי ששמח בצאתו, ושהייתו בבית הכנסת היתה עליו למשוי. אלא ילך לאט להראות שקשה עליו פרידתו מבית הכנסת. ואם הולך על מנת לחזור לבית הכנסת – יכול לרוץ, דניכר לכל שרץ כדי לחזור מהרה. וכן כשיוצא מבית הכנסת לבית המדרש – מצוה לרוץ, דקדושת בית המדרש גדולה מקדושת בית הכנסת <small><small>(מגילה כז א)</small></small>.

!  יז
מותר לרוק בבית הכנסת. אף על גב דבמקדש אסור לרוק אף בזמן הזה, מכל מקום בבית הכנסת מותר. כמו מנעל דבמקדש אסור, כדכתיב: ''של נעלך...'', ובבית הכנסת מותר <small><small>(ברכות סב ב)</small></small>.

ודווקא שלא בשעת תפילה. אבל בשעת תפילה – לא ירוק. וכיצד יעשה אם נזדמן לו רוק יתבאר בסימן צ''ז.

ויש מי שאומר דכמו שיתבאר שם דלימינו ולפניו אסור לרוק, אלא לשמאלו או מאחוריו – הכא נמי שלא בשעת תפילה כן <small><small>(מגן אברהם סעיף קטן כ''ז בשם אור זרוע)</small></small>. ולא משמע כן מסתימת לשון הש''ס והפוסקים.

מיהו זהו וודאי שירוק בנחת, לא למרחוק דרך גאות. והרוק דורסו ברגלו, או מכסהו בחול או בגמי. וזה חוב גדול בכל מקום, כדי שהאחר לא ימאס בה, כדאמרינן בחגיגה <small><small>(ה א)</small></small>: ''כי האלהים יביא במשפט על כל נעלם'' – זה הרוקק בפני חברו ונמאס בה, עיין שם.

וכתבו סגולה שלא ירוק: ללעוס לקרי''ץ קודם שילך לבית הכנסת. ובערב יום כיפור ובערב תשעה באב אסור שלא ישאר המתיקות בפיו, וכשיבלע הרוק יבלע המתיקות ביום כיפור ותשעה באב.

<small><small>(ובליעת רוק מותר בתשעה באב ויום הכיפורים, כמו שכתב המגן אברהם סוף סימן תקס''ו דלא כב''ח, עיין שם.)</small></small>

!  יח
לעולם ישכים אדם לבוא לבית הכנסת כדי שיהא מעשרה ראשונים, ואז אפילו באו מאה אחר כך – נוטל שכר כנגד כולם <small><small>(מז ב)</small></small>.

והטעם: דכיון דאכל בי עשרה שכינתא שריא, ושכינה קדמה ואתאי <small><small>(ו א)</small></small>. וכיון שעל ידו באה השכינה – כד[א]י הוא לקבל שכר כנגד כל הבאים אחריו. ודווקא שיתפלל עמהם. ובזוהר משמע שכל העשרה יבואו בבת אחת. ואפילו מי שאין ביכולתו להיות מעשרה ראשונים מפני טורח הנקיות וכיוצא בזה, מכל מקום יהדר לבוא במוקדם האפשרי שיכול, דכל הבא קודם – קרוב יותר ליניקת הקדושה מהבאים אחר כך <small><small>(עיין עוד ט''ז)</small></small>.

!  יט
אם נשאר אדם יחידי בבית הכנסת אחר התפילה, בערבית או אפילו בשחרית כשהבית הכנסת הוא חוץ לעיר, ואם ישאר יחידי יפחד ויתבלבל בתפילתו – יש חיוב על האחר הנמצא בשם שלא ילך מבית הכנסת עד אחר תפילתו של זה, אף שהוא גמר תפילתו. דכמו שחייב אדם לעשות גמילות חסדים בממונו, כן חייב לעשות גמילות חסדים בגופו. ואין לך גמילות חסדים יותר מזה שחברו לא יתפחד ולא יתבלבל בתפילתו. ואם המתין, אמרו חכמינו ז''ל <small><small>(ו א)</small></small> שיקוים בו מה דכתיב בישעיה: ''ויהי כנהר שלומך, וצדקתך כגלי הים, ויהי כחול זרעיך...''.

ולכן לא יאריך המתפלל בתחנונים, אלא יתפלל התפילה הקבועה בלבד. ואם מאריך בתחנונים – אינו מחויב להמתין עליו. ויש מחמירין אפילו בבית הכנסת שבעיר ובשחרית, משום דלבו של אדם עגומה עליו כשנשאר יחידי. ויש שכתב דכל זה הוא כשהמתפלל בא ביחד עם הציבור אלא שאירע לו אונס והוכרח להתפלל אחר הציבור, דאז יש חיוב להמתין. אבל אם בא בשעה שהציבור עומדים לגמור תפילתם – אין החיוב להמתין עליו, שהרי גילה בדעתו שאינו מתיירא לישאר יחידי <small><small>(מגן אברהם סעיף קטן כ''ט בשם תוספות ר''י)</small></small>. וכן משמע מלשון הש''ס שם, שאמר: שנים שנכנסו להתפלל, עיין שם. ומכל מקום הר''י ז''ל היה ממתין גם בכהאי גוונא <small><small>(שם)</small></small>, שהרי לא גרע משאר גמילות חסדים.

!  כ
ההולך בדרך, והגיע למלון מבעוד יום ורוצה ללון שם, אם יש לפניו בדרך שצריך לילך במרחק ארבעה מילין מקום שמתפללין בעשרה, ויכול לבוא שם בעוד יום, ושלא יהא צריך ללכת יחידי בלילה – צריך לילך לשם להתפלל בציבור. ויותר מארבעה מילין לא הטריחוהו חכמים, אף שצריך לילך בדרך הזה. אבל כשצריך לחזור לאחוריו או לצדדין – אינו מחויב לילך אלא עד מיל ולא עד בכלל. וכן הדר בישוב תוך מיל למקום שמתפללין בעשרה – חייב לילך בכל יום בוקר וערב להתפלל בציבור. ושיעור מיל הוא פרסה רוסי''ת, שקורין ווייארסט.

ופשיטא שלא ישכים אדם לילך בדרך לדבר הרשות מעיר שיש שם בית הכנסת, ואפילו ילך קודם אור הבוקר. וזה שאין אנו נזהרין בזה, משום שאנו הולכין בדרך לפרנסתינו. ונחשב זה לדבר מצוה, שהרי מצוה לפרנס אשתו וזרעו. דאשתו חובה לפרנסה; ובניו ובנותיו, אמרו חכמינו ז''ל דעל זה נאמר: ''עושי צדקה בכל עת'' <small><small>(כתובות נ א, וכן משמע במועד קטן ריש פרק שלישי, עיין שם)</small></small>. ועוד: דזהו דווקא כשיכול לבוא למחוז חפצו מבעוד יום, כמו שכתב בשולחן ערוך סעיף י''ז.

!  כא
והטעם בזה: דתפילה בציבור אף על פי שהיא דרבנן – מצוה גדולה היא. דלבד תפילה בציבור עוד יש בה קדושה, וקדיש, ו''ברכו''. שהרי מותר לשחרר עבד כדי להתפלל בעשרה, כמבואר ביורה דעה סימן רס''ז.

אך זהו באדם שאינו עוסק בתורה בקביעות, רק שקובע עתים לתורה. אבל תלמיד חכם הלומד תמיד – תלמוד תורה גדולה מכל המצות. ואם יהיה לו על ידי זה ביטול הרבה מתורה – יתפלל ביחידות ויעסוק בתורה.

ומכל מקום לא ירגיל התלמיד חכם עצמו בכך, מפני עמי הארץ שלא תקל בעיניהם ענין תפילה בציבור. ולכן אין לתלמיד חכם לעסוק בתורה בשעה שהציבור אומרים סליחות ותחנונים. ותלמיד חכם שיכול לאסוף לביתו עשרה להתפלל בציבור – מוטב שיעשה כן מלילך לבית הכנסת, כשיהיה לו על ידי זה ביטול תורה קצת. אבל ביחידות לא יתפלל בעיר אף שיתבטל קצת על ידי זה, דאם יעשה כן יהיה גורם להחליש מצוה זו בעיני הבריות.

!  כב
ואם יש בעיר בית הכנסת ובית המדרש שלומדים בו, והוא תלמיד חכם ולומד בבית המדרש – מצוה יותר שיתפלל בבית המדרש במקום שלומד משיתפלל בבית הכנסת, אף שיש בבית הכנסת רוב עם, דכתיב: ''אוהב ה' שערי ציון מכל משכנות יעקב''. ו''שערי ציון'' הם שערים המצוינים בהלכה. וקיימא לן דקדושת בית המדרש גדולה מקדושת בית הכנסת, ולכן זהו עדיף מהמעלה ד''ברוב עם''.

וזהו לתלמיד חכם. אבל מי שאינו תלמיד חכם – טוב יותר שיתפלל בבית הכנסת. חדא: משום ''רוב עם''. ועוד: דהוא המקום המיוחד לתפילה, ומעלת בית המדרש אינו אלא לתלמיד חכם <small><small>(נראה לי)</small></small>.

!  כג
לעולם יקבע אדם מקום קבוע לתפילתו, והיינו שיתפלל תמיד במקום אחד. כלומר: הן לענין הבית שיתפלל תמיד בבית הכנסת זה או בבית המדרש זה, ולא פעם בזה ופעם בזה. והן במקום המיוחד באותו הבית שמתפלל – יתפלל תמיד במקום מיוחד, ולא פעם במזרח ופעם בדרום וכיוצא בזה. וגם כשמתפלל בביתו – יתפלל תמיד במקום אחד. וכל ארבע אמות הוי כמקום אחד שאי אפשר לצמצם.

ואברהם אבינו קבע מקום לתפילתו, דכתיב: ''אל המקום אשר עמד שם...''. ולכן לא ישנה מקומו אלא לצורך גדול, או כשמוכרח לעשות כן. ויש מראשונים שאמרו דבבית הכנסת אין חילוק באיזה מקום, כיון דכולו הוא מקום תפילה <small><small>(תוספות ר''י פרק ראשון)</small></small>.

ובירושלמי פרק רביעי דברכות מבואר לא כן, דגרסינן שם: אמר רבי תנחום: צריך אדם ליחד לו מקום בבית הכנסת, דכתיב: ''ויהי דוד בא עד הראש, אשר ישתחוה שם''. ''השתחוה'' לא נאמר אלא ''ישתחוה'', שהיה תדיר משתחוה שם. וכן פסקו הטור והשולחן ערוך סעיף י''ט.

!  כד
איתא בברכות <small><small>(ח א)</small></small>: לעולם יכנס אדם שיעור שני פתחים, ואחר כך יתפלל. ופירש רש''י: כשיכנס לבית הכנסת לא ישב סמוך לפתח, דנראה עליו כמשוי ויהא מזומן לצאת. עד כאן לשונו. ושיעור שני פתחים הוא שמונה אמות.

ובירושלמי פרק ''אין עומדין'' יליף לה מדכתיב: ''לשקוד על דלתותי'' – שני דלתות. ולטעם זה אם יש לו מקום מיוחד אצל הפתח – אין בזה כלום, שהרי ניכר לכל שיושב על מקומו המיוחד לו. ומכל מקום לפי טעם הירושלמי משמע דצריך לעולם שני דלתות <small><small>(עיין בית יוסף ומגן אברהם סעיף קטן ל''ה)</small></small>. ונראה דמזה הטעם נהגו לעשות בית קודם הבית הכנסת שקורין פי''ר הוי''ז, והוא כעין בית שער כדי שיכנס דרך שני דלתות.

!  כה
ויש מפרשים דזהו רק כשהפתח פתוח לרשות הרבים, דהטעם הוא שלא יביט לחוץ ולא יוכל לכוין בתפילתו <small><small>(טור בשם הר''ם)</small></small>. ולפי זה אם אינו פתוח לרשות הרבים – אין בכך כלום.

ויש מפרשים דקאי על שהיות הזמן, כלומר: שלא ימהר להתפלל מיד שיכנס אלא ישהא שיעור שני פתחים. וזה הפירוש כתב הרא''ש.

ונכון לחוש לכל הפירושים. ולכן אם יש בית קודם הבית הכנסת כמו שכתבתי, ומקומו מיוחד אצל הפתח, ואינו פתוח לרשות הרבים, ושוהה שיעור שני פתחים – מותר לכל הדעות.

!  כו
צריך שלא יהא דבר חוצץ בינו ובין הקיר, שנאמר: ''ויסב חזקיהו פניו אל הקיר ויתפלל'' <small><small>(ה ב)</small></small>.

ולא מקרי ''חציצה'' אלא דבר שגובהו עשרה טפחים ורוחב ארבעה טפחים. אבל בפחות מזה – לית לן בה. ובעלי חיים גם כן אינם חוצצין, וכן אדם אינו חוצץ. ורבינו הרמ''א פסק דאדם אינו חוצץ ובעלי חיים חוצצין.

אמנם יש אומרים שאין להתפלל אחורי שום אדם. וטוב לחוש לדבריו, דמיחזי כמשתחוה לו. וכן בעלי חיים. ומה שבבית הכנסת מתפללים זה אחורי זה משום דאי אפשר בענין אחר, ונראה לכל שדרך המתפללים כן הוא.

!  כז
וכן דבר העומד בקביעות, כמו ארון ותיבה – אינם חוצצים, דהם ככותל עצמו. אבל מיטה חוצצת <small><small>(תוספות שם)</small></small>. ויש אומרים דמיטות שלנו שהם לשכיבה אינם חוצצין, מפני שעומדים תמיד על מקום אחד <small><small>(בית יוסף)</small></small>. ויש אומרים שחוצצין <small><small>(ב''ח)</small></small>, ואינו מוכרח <small><small>(עיין מגן אברהם סעיף קטן ל''ו)</small></small>.

וכל שצורך תפילה – אינו חוצץ. לפיכך הסטענדע''ר שמניח עליו הסידור – אינו חוצץ <small><small>(ט''ז סעיף קטן ה')</small></small>. ויש מי שמגמגם בזה <small><small>(מגן אברהם שם)</small></small>.

ונראה דלפי מה שכתב הרמב''ם בתשובה, דהטעם הוא שלא יביט אנה ואנה, ומטעם זה אסר שם כשתלוים בגדי צבעונים על הכותל שלא יביט בהם ויתבלבל בתפילתו <small><small>(עיין בית יוסף)</small></small> – אין שום חשש בהסטענדע''ר. ועוד: דאטו דבר זה הוא לעיכובא? ואין זה אלא למצוה מן המובחר <small><small>(ט''ז שם)</small></small>. והעצה לזה להעצים עיניו <small><small>(שם)</small></small>, ולא יביט אנה ואנה. ולכן בהסטענדע''ר אין שום חשש. וגם בתשובה הרשב''א <small><small>(סימן צ''ו)</small></small> משמע דכל שהוא צורך התפילה והבית הכנסת – לא הוי חציצה, עיין שם.

!  כח
הבגדים המצויירים, אף על פי שאינם בולטות – אין נכון להתפלל כנגדן, שלא יבלבלו אותו. ואם יקרה לו להתפלל כנגד בגד או כותל מצוייר – יעלים עיניו.

וכן בכותלי בית הכנסת אסור לצייר ציורים כנגד פני המתפללים. אלא יהיו למעלה מקומת בני אדם, והיינו למעלה משלוש אמות שזהו קומת איש.

וכן אין לצור ציורים בסידורים שמתפללין בהן, שלא תתבטל הכוונה. ודברים שמצוייר עליהם דברי תפילות – אפילו לישב עליהם בבית הכנסת אסור, ואפילו בביתו יתרחק את עצמו מהם.

ובכלל נכון לבטל כל הציורים של חיות ועופות, וכל שכן ציורי אדם, שעושים על כותלי בתי כנסיות. ובכלל יש להתרחק מכל הציורים גם בבית. ואמת שהתפילה היותר נאותה שתהיה כותל חלקה, ולא יהיה כנגדו שום דבר גדול וקטן. ומכבדין בפתח בית הכנסת שהגדול יכנס תחילה <small><small>(ברכות מז א)</small></small>.

!  כט
לעולם אל יתפלל אדם לא בצד רבו, שזה נראה כאילו הוא שוה לרבו. ולא אחורי רבו, שגם זה מיחזי כיוהרא <small><small>(רש''י כז ב)</small></small>. ועוד: דנראה כאילו משתחוה לרבו <small><small>(תוספות שם)</small></small>. ולא לפני רבו, דזהו וודאי בזיון שמחזיר אחוריו לרבו. אלא ירחיק ממנו ארבע אמות, דזהו כרשות אחרת, ואפילו לפניו מותר.

ויש מי שאומר דלאחריו צריך ארבע אמות ושלוש פסיעות <small><small>(פרי מגדים)</small></small>, משום דיש אומרים הטעם דלאחריו אסור כדי שלא יצטער רבו כשיגמור תפילתו והוא לא יגמור עדיין, שלא יהא ביכולת רבו לפסוע השלוש פסיעות, משום דאסור לעבור בפני המתפלל. וסברא זו איתא בירושלמי. ולכן צריך הרחקת ארבע אמות ושלוש פסיעות.

!  ל
וכל זה הוא ברבו מובהק, או גדול הדור דדינו כרבו מובהק כמו שכתבתי ביורה דעה סימן רמ''ב. אבל ברבו שאינו מובהק או תלמיד חבר – מותר להתפלל בצדו ולפניו ולאחריו. ויש אוסרין לפניו <small><small>(מגן אברהם סעיף קטן ל''ט)</small></small>, וכן עיקר דזהו בזיון טפי.

וכתב רבינו הרמ''א בסעיף כ''ד דיש אומרים דכל זה לא מיירי אלא למתפלל ביחיד. אבל בציבור אם כך הוא סדר ישיבתן – אין לחוש אם מתפלל לפניו או לאחריו. ואף על פי שטוב להחמיר – המנהג להקל. עד כאן לשונו.

ונכון להחמיר למעשה <small><small>(עיין לבוש ואליה רבה)</small></small>. ועל הבימה מותר.

!  לא
כל מקום שאין קורין בו קריאת שמע – אין מתפללין בו. וכשם שמרחיקין מצואה, ומי רגלים, וריח רע, ומן המת, ומראיית הערוה לקריאת שמע – כך מרחיקין לתפילה. וכן בכל דבר קדושה ולימוד תורה – צריך להרחיק.

ואם היה עומד בתפילה והשתין תינוק בבית הכנסת – ישתוק עד שיביאו מים להטיל במי רגלים, ואפילו בשבת מותר להטיל מים. או יהלך לפניו ארבע אמות או לצדדין או יצא מבית הכנסת, ויגמור תפילתו. ויותר טוב לצאת מבית הכנסת למקום אחר ולא להפסיק בשתיקה, דשמא ישהה כדי שיגמור את כולה ויצטרך לחזור לראש. אבל בדיבור לא יפסיק בשום פנים.

ואם אי אפשר לצאת במקום אחר, וגם אין מים – יכול לסמוך על הרשב''א דמתיר להתפלל במי רגלים כשעומד כבר בתפילה, משום דמי רגלים הוה דרבנן. אבל בצואה דאיסורו דאורייתא – בהכרח לעשות כפי מה שנתבאר. ויש מי שמתיר בצואה להפסיק בדיבור, ולא נראה לי. אלא יצא למקום אחר, וירמז לכל הציבור שיצאו או יפנו הצואה, וימתינו עד שתכלה הריח. וכבר נתבארו דינים אלו בהלכות קריאת שמע.

~ סימן צא - לאזור מתניו בשעת התפילה

!  א
כבר כתבנו בריש סימן צ בשם הרמב''ם, שבתוך השמונה דברים שצריך להזהר בשעת התפילה יש תיקון המלבושים, עיין שם.

כלומר: דאין אנו מדברים בדברים שגם בקריאת שמע אסור כמו לבו רואה את הערוה, וכל שכן כשהוא ערום. אלא אפילו דבר שבקריאת שמע מותר, מכל מקום בתפילה אסור, מפני שבתפילה הוי כעומד לפני המלך – צריך שיהיה מלובש כראוי.

ומטעם זה אמרו בשבת <small><small>(י א)</small></small> רבה בר רב הונא רמי פוזמקי ומצלי. ופירש רש''י: נותן אנפילאות חשובים ברגליו, משום שנאמר: ''הכון לקראת אלהיך ישראל''.

!  ב
עוד אמרו שם:

אמר רב אשי: חזינא ליה לרב כהנא כי איכא צערא בעלמא – שדי גלימיה. כלומר: השליך אדרתו מעליו, שלא יראה כחשוב <small><small>(רש''י)</small></small>. כי איכא שלמא בעלמא – לביש ומתכסי ומתעטף ומצלי. אמר: ''הכון לקראת אלהיך ישראל''. ובשעת הצער השליך אדרתו, וחובק ידיו באצבעותיו כאדם המצטער מאימת רבו <small><small>(שם)</small></small>.
ולכן יש שמדקדקים עתה דאיכא צערא בעלמא, לבלי להתפלל מנחה ומעריב בחול בבגד עליון. ובשבת ויום טוב מתפללין בבגד עליון, דאין להזכיר צער בשבת ויום טוב. והשליח ציבור גם בחול לובש בגד עליון, או שלובש הטלית. וכן המנהג הפשוט במדינות אלו. וגם בעלייה לתורה לובשים בגד עליון מפני כבוד התורה, וכן בהגבהת התורה.

!  ג
לפיכך אף על פי שהיתה לו טלית חגורה על מתניו לכסותו ממתניו ולמטה, דאין לבו רואה את הערוה, דבכהאי גוונא בקריאת שמע מותר אף על פי שלמעלה ממתניו הוא ערום, כמו שכתבתי בסימן ע''ד, מכל מקום בתפילה אסור עד שיכסה לבו וכל גופו מלפניו ומלאחריו.

אמנם בדיעבד אם לא כיסה את לבו, או שנאנס ואין לו במה יתכסה, הואיל וכיסה ערותו והתפלל – יצא, דכבר כתב הרמב''ם שם דאלו הדברים אינן מעכבין בדיעבד. ואף גם בלבו רואה את הערוה בארנו בסימן ע''ד דאינו צריך לחזור ולהתפלל, כיון שזהו רק דרבנן. אבל היתה ערותו מגולה – צריך לחזור ולהתפלל, דזהו דאורייתא.

ויש מי שרוצה לומר גם בלבו רואה את הערוה דצריך לחזור ולהתפלל <small><small>(עיין חיי אדם ומשנה ברורה)</small></small>, ולא נראה לי. וכן מבואר להדיא מלשון הרמב''ם בפרק רביעי ומלשון הטור ושולחן ערוך סעיף א, שכתבו: הואיל וכיסה ערותו – יצא. עד כאן לשונם. משמע להדיא דכיסוי ערוה בלבד מעכב.

!  ד
וכן מצוה לחגור חגורה שקורין גארטי''ל בעת התפילה, אפילו יש לו מכנסים באבנט ואין לבו רואה את הערוה, מכל מקום יחגור חגורה משום ''הכון...''. ומי שהולך כל היום בלא חגורה – אינו צריך גם בשעת תפילה <small><small>(מגן אברהם סעיף קטן א')</small></small>. ויש מהמדקדקים שחוגרין חגורה בעת התפילה אף שכל היום הולכין בלא חגורה, וזהו רק בתפלת שמונה עשרה. אבל קריאת שמע וכל הברכות – מותר לכתחילה בלא חגורה, מאחר שיש לו מכנסיים, ואין לבו רואה את הערוה. ואפילו באין לו מכנסיים, אם בגדיו מונחים ממש על בטנו שמפסיקים בין לבו לערוה – שפיר דמי, וכמו שכתבתי בסימן ע''ד.

ודע שראיתי מי שכתב דכשאין לו במה לכסות לבו לכתחילה – לא יתפלל כלל. ואני תמה בזה, דכללא בידינו דכל דבדיעבד מותר – אם אין לו הדבר הוי כדיעבד. ובכמה דינים אנו פוסקים כן, ואם כן למה ישתנה כאן הדין? ולכן נראה לי ברור כמו שכתבתי.

<small><small>(המשנה ברורה כתב דלא יתפלל. ולי נראה כמו שכתבתי.)</small></small>

!  ה
כתב הרמב''ם בפרק חמישי דין ה:

תיקון המלבושים כיצד? מתקן מלבושיו תחילה, ומציין עצמו ומהדר, שנאמר: ''השתחוו לה' בהדרת קודש''. ולא יעמוד בתפילה באפונדתו <small><small>(אזור חלול שנותנין בו מעות)</small></small>, ולא בראש מגולה, ולא ברגלים מגולות אם דרך אנשי המקום שלא יעמדו בפני הגדולים אלא בבתי הרגלים.
עד כאן לשונו. ובמקום שדרך לעמוד בפני הגדולים שלא בבתי רגלים – מותר להרמב''ם. ויש אוסרין גם בכהאי גוונא, כדאיתא בחגיגה דלאו אורח ארעא לגלויי כרעא קמי מריה, עיין שם. ונראה לי דלא פליגי: דוודאי יחף אסור גם להרמב''ם, אך דמיירי שמשאיר האנפילאות על רגליו שקורין זאקי''ן.

מיהו בגילוי ראש מבואר להדיא מדבריו דאינו תלוי במנהג המקום. ואפילו במקום שדרך לעמוד בפני גדולים בגילוי הראש – אסור בשעת התפילה. ואף שבכל היום אסור, כמו שכתבתי בסימן ב, אך זהו ממידת חסידות. וכאן הוא מדינא <small><small>(מגן אברהם סעיף קטן ג')</small></small>.

!  ו
ובמדינתינו אין להתפלל אף כשהראש מכוסה בכיסוי קטן, רק בעינן כובע כמו שהולכין ברחוב. וגם בבגד קצר שקורין קאפטי''ל – אין להתפלל בו, כי אין יוצאין בו לרחוב.

ולגילוי ראש לא מהני אף אם יכסה בידיו, אם לא שממשיך הבית יד של הכתונות או של בגדו על היד ומכסה בו דזה מועיל. וכן אם אחר מניח ידו על ראשו של זה – מועיל גם כן. וכובעים הקלועים מקש – חשיבא כיסוי. ואסור להוציא אזכרה מפיו בראש מגולה.

ולענין בגדים: כללו של דבר שצריך להתפלל בבגדים שיוצא בהם לרחוב. ולכן בבגד בית שקורין שטו''ב חאלא''ט, אם אי אפשר לצאת בו לרחוב – אין להתפלל בו.

<small><small>(המגן אברהם הביא לחלק בין בתי שוקים של צמר לשל פשתן. ואצלינו אינו ידוע הפרש ביניהם.)</small></small>

ובוואליקע''ס בימי החורף נראה לי דיכול להתפלל, דהולכין בהם אז לרחוב.

!  ז
וכתבו רבותינו בעלי השולחן ערוך בסעיף ו:

דרך החכמים ותלמידיהם שלא יתפללו אלא כשהם עטופים. ובעת הזעם יש לחבק הידים בשעת התפילה כעבדא קמי מאריה. ובעת שלום יש להתקשט בבגדים נאים להתפלל.
עד כאן לשונו, וכבר כתבנו מזה. ו''חיבוק ידים'' הוא שחובק אצבעות ידיו זה בשל זה, כאדם ששובר אצבעותיו כשמצטער. ויש מהחכמים שהיו עושים כן גם בעת שלום <small><small>(רבא בשבת י א)</small></small>. ומכל מקום יש ליזהר שלא לחבוק אצבעותיו בעת שלום, כי בזה מוריד דין על עצמו. אלא יניח ידיו זו על זו כפותין <small><small>(הגר''ז)</small></small>.

ואין טבעי בני אדם שוים בזה. ויש שקשה עליהם להתפלל באופן זה, אלא מניחים הידים על הסטענדע''ר או על הדף הדבוק בכותל. ואין כלל קבוע בזה, וכל אחד יעשה כפי מה שמוטב לו להתפלל באופן זה. ולא יתפלל בבתי ידים <small><small>(האנטשו''ך)</small></small>.

~ סימן צא - הכנת הגוף, ונקיות גופו ורחיצתו

!  א
הכנת הגוף כיצד? היה צריך לנקביו, בין לקטנים בין לגדולים – אל יתפלל, משום שנאמר: ''הכון לקראת אלהיך ישראל''; ונאמר: ''שמור רגלך כאשר תלך אל בית האלהים'' – שמור נקביך בשעה שאתה עומד בתפילה לפני <small><small>(כג ב)</small></small>. ואם התפלל – תפילתו תועבה כשהוצרך לגדולים, וצריך לחזור ולהתפלל <small><small>(שם)</small></small>. אבל בקטנים – תפילתו תפילה <small><small>(מגן אברהם סעיף קטן א')</small></small>, דבקטנים אין זוהמא כל כך.

ואפילו יעבור זמן קריאת שמע – אסור לו להתפלל כשנצרך לנקביו הגדולים. ובקטנים לא שייך העברת זמן, דרגעים ספורות הן. אבל לגדולים היציאה קשה לכמה בני אדם, ומוכרח לשהות.

!  ב
אימתי אמרו דצריך לחזור ולהתפלל? כשלא היה יכול להעמיד עצמו עד שיעור פרסה, דהיינו שעה ושתים עשרה מינוטי''ן, דעד זמן זה היה מוכרח להוציא הפסולת והתפלל בזוהמתו הגמורה. אבל אם היה יכול להעמיד עצמו שיעור זה – בדיעבד תפילתו תפילה. אבל לכתחילה לא יתפלל עד שיבדוק עצמו יפה יפה מקודם, כן כתבו הרמב''ם בפרק רביעי והטור והשולחן ערוך סעיף א.

אבל רש''י והרי''ף שם כתבו דביכול להעמיד עצמו עד פרסה – מותר לו להתפלל לכתחילה. ודחו הפוסקים דבריהם <small><small>(רא''ש ותוספות ר''י ובית יוסף)</small></small>, שהרי להדיא שנינו: הנצרך לנקביו אל יתפלל. ויש מי שמחלק בין כשיעבור הזמן לכשלא יעבור <small><small>(ב''ח)</small></small>. וכן יש מי שכתב דכשיעבור הזמן – יוכל לסמוך על הרי''ף ורש''י <small><small>(מגן אברהם סעיף קטן א')</small></small>. ואם שאפשר דלדינא יש להורות כן, מכל מקום נראה לעניות דעתי דלא פליגי כלל לדינא.

!  ג
דהנה זהו מילתא דפשיטא, דאם כשיבדוק עצמו עתה יצא ממנו הפסולת, שמחויב לבדוק את עצמו אף על פי שיכול לשהות עד פרסה ויותר. ועל זה שנינו: הנצרך לנקביו – אל יתפלל. כלומר: עד שיבדוק עצמו. וזהו שסיימו: עד שיבדוק... וגם רש''י והרי''ף בעל כרחם יודו בזה. ואיך אפשר לומר דלא כן הוא?

ואמנם רש''י והרי''ף כוונתם לענין אחר: דהנה ידוע שיש מטבעי בני אדם שקשה להם היציאה, ושום בדיקה אינו מועיל. ובזה שפיר אמרו דאם אינו יכול להעמיד את עצמו עד פרסה, כלומר שיודע שבמשך זה מוכרח להוציא הפסולת, אף שעתה אין ביכולתו – אל יתפלל. ואם התפלל – תפילתו תועבה, וצריך לחזור ולהתפלל. אבל כשיכול להעמיד את עצמו עד פרסה – יכול להתפלל עתה לכתחילה, כיון שאין ביכולתו עתה. ואם תשאל: מנין יודע זה? אין זו שאלה כלל דכל אדם מכיר, ובזה יודו גם הרמב''ם והטור ושולחן ערוך. כן נראה לי עיקר לדינא.

!  ד
וכל הנצרך לנקביו – אסור אפילו בדברי תורה, כל זמן שגופו משוקץ מן הנקבים.

ומחויב להסיר כיחו וניעו קודם התפילה, וכן כל דבר הטורדו יסיר קודם התפילה. וכן אם פניו וידיו מלוכלכים – יסיר הלכלוך קודם התפילה. ויסיר הלכלוך מחוטמו, וינקה עיניו ואזניו. וכן אם שערות ראשו מבולבלים – יחוף בידיו, שיהיו כתיקונן כעומד לפני המלך.

!  ה
ואם באמצע התפילה נתעורר לו תאוה לצרכיו, פסק רבינו הבית יוסף בסעיף ב דיעמיד עצמו עד שיגמור ולא יפסיק. ואם בשעת קריאת שמע וברכותיה נתעורר, בין לקטנים בין לגדולים – קורא כדרכו. ואם רצה להרחיק ולהטיל מים – עושה. עד כאן לשונו.

וכתב רבינו הרמ''א דדווקא שאינו מתאוה כל כך דאית ביה משום ''בל תשקצו''. אבל בלאו הכי יותר טוב להפסיק. עד כאן לשונו. וביאר טעמו בספרו דרכי משה: משום דבתשובת הרשב''א <small><small>(סימן קל''א)</small></small> פסק שאינו צריך להפסיק, ובתרומת הדשן <small><small>(סימן ט''ז)</small></small> פסק דאסור. וצריך לחלק כך, עיין שם.

ויש מי שכתב דוודאי פליגי. ובציבור וודאי יש לסמוך על הרשב''א משום דגדול כבוד הבריות, ואף התרומת הדשן מודה בזה. אך גם כשמתפלל ביחידות יש לסמוך על הרשב''א <small><small>(מגן אברהם סעיף קטן ב')</small></small>, דכיון דהתחיל בהיתר – אינו צריך להפסיק.

<small><small>(ומה שכתב המגן אברהם דהוא איסור דרבנן, עיין שם – צריך עיון. דנהי ד''בל תשקצו'' הוה דרבנן, מכל מקום להתפלל או לקרות נראה לי דאסור מן התורה. ונראה לי דמה שכתב ולהטיל מים – הוא הדין לגדולים, וקל וחומר הוא.)</small></small>

!  ו
ואני תמה על כל אלה הדברים, דבתרומת הדשן הוא ענין אחר על מה שאמרו דאם בקש להתעטש מלמטה – מרחיק ארבע אמות ומעטש, וממתין עד שיכלה הריח, ויתבאר בסימן ק''ג. וזה כתב התרומת הדשן שלא ראה נוהגין כן. וכתב הטעם: דבציבור יש לו גנאי לעשות כן, וגדול כבוד הבריות ודוחה איסור ''בל תשקצו''. ואיזה ענין הוא להוצרך לנקביו וצריך לצאת לגמרי מבית הכנסת? דמשום זה התיר הרשב''א לגמור תפילתו מפני שהתחיל בהיתר. ורבינו הרמ''א בסימן ק''ג הביא דברי התרומת הדשן אלו, אבל אין לו שייכות במי שהוצרך לנקביו שצריך לצאת לגמרי מהבית הכנסת. וצריך עיון גדול, ועיין בסעיף הבא.

!  ז
ועוד יש להתפלא על הרשב''א: דבשלמא בתפילה אסור להפסיק, אבל בקריאת שמע וברכותיה למה לא יפסיק? וכי גרע מ''משיב מפני הכבוד''?

וצריך לומר דסבירא ליה דהיתר גמור הוא כיון שהתחיל בהיתר. ולא דמי לעיטוש דסימן ק''ג שצריך להפסיק אף בתפילה, דזה לא מקרי ''הפסק'' אלא שמתרחק קצת ממקומו. אבל בנקביו שמוכרח לצאת לבית הכסא – הוה הפסק גמור. ומזה ראיה ברורה למה שכתבנו בסעיף הקודם, דדינו של תרומת הדשן אינו ענין כלל לכאן.

!  ח
צריך לרחוץ ידיו במים קודם התפילה אם יש לו מים בכאן. ואם אין לו – צריך לחזור אחריהם עד פרסה.

והני מילי כשהוא הולך בדרך, ויש לפניו בדרך שצריך לילך מים עד פרסה. אבל אם צריך לחזור לאחוריו עד מיל – חוזר, ויותר ממיל – אינו חוזר. וכן כשיושב בביתו צריך לטרוח עד מיל.

וכל זה כשלא יעבור זמן התפילה. אבל אם מתיירא שיעבור זמן תפילה – אינו צריך לחזור אחר מים בכל ענין, אלא ינקה ידיו בצרור או בעפר או בכל מידי דמנקי. ולדעת הרי''ף אפילו בכהאי גוונא צריך לחזור אחר מים לתפילה, ורק בקריאת שמע די בצרור... <small><small>(ט''ז סעיף קטן א')</small></small>.

!  ט
ואימתי הצריכוהו מים? כשידיו מלוכלכות מדברים שצריכים נטילה, או שנגעו במקום מטונף. אבל אם אינו יודע להם שום לכלוך ובבוקר הרי נטל ידיו, ואף על פי שהסיח דעתו מאז מכל מקום אינו צריך ליטול ידיו ולא לנקותן, שסתם ידים כשרות לתפילה כמו שכשרות לשארי ברכות. וכן במנחה אם נטל ידיו לסעודה, ואינו יודע שום לכלוך – אינו צריך נטילה וניקוי למנחה.

וזהו דעת הטור בשם ''יש אומרים'', וכן הוא דעת הר''ן. אבל יש אומרים דהיסח הדעת פוסל לתפילה, משום דסתם ידים עסקניות הן ובוודאי נגעו במקום הטינופת. וזהו דעת הרמב''ם והרא''ש, וכן עיקר <small><small>(הגר''ז)</small></small>. ואף על גב דלשארי ברכות לא חיישינן לסתם ידים – לא דמו לתפילה שיש בה הרבה ברכות, והוא כעומד לפני המלך.

אמנם אף לפי דעה זו אינו מחויב לטרוח אחר מים כשאין לו על מקומו, כיון שאינו יודע להם לכלוך. אלא ינקה בצרור או בעפר או בקורה וכותל וזה מועיל להיסח הדעת, דטעמא דהיסח הדעת הוא שמא דבוק בהם מעט זיעה או צואה, וכשמשפשף באלו הדברים יתקנחו. וכן הדין כשעומד בתפילה ונזכר שנגע במקום מטונף, ובתפילה אי אפשר לילך ממקומו – ינקה בדברים אלו.

וזהו כשעומד בשמונה עשרה. אבל בפסוקי דזמרה או בקריאת שמע וברכותיה – יכול לילך ליטול ידיו במים אם יש מים בבית הכנסת. אבל לילך למקום אחר – גם באלו די בנקיון דברים אלו.

<small><small>(כן נראה לי, ועיין מגן אברהם סעיף קטן ג'.)</small></small>

ובעוסק בתורה תמיד די בנקיון דברים אלו <small><small>(שם סעיף קטן ה')</small></small>.

!  י
''מקום מטונף'' מקרי מקומות המכוסין באדם.

וביד עד העלנבויגי''ן מקרי ''מגולה'', ובצואר עד החזה ומשם ואילך מקרי ''מכוסה''. וכשנגע שם צריך ליטול ידיו, וכל שכן במקומות שבגוף המכוסים לגמרי.

ובנגיעה בשערות הראש אינו צריך נטילה, אך אם חכך בראשו – צריך נטילה. ואם נטל כינה בידיו – צריך נטילה. אבל פרעוש נראה לי דאינו צריך נטילה, דאינה מאוסה כל כך ככינה אלא אם כן הרגה. אבל פשפש שקורין וואנ''ץ הוה דבר המאוס וצריך נטילה. וחיכוך בזקנו או בפאות לאו כלום הוא.

!  יא
וכתב רבינו הרמ''א בסעיף ז דלכן אסור ליגע במקומות אלו בשעה שעומדים בתפילה או עוסקים בתורה, וכן בצואת האוזן והאף, כי אם על ידי בגד. עד כאן לשונו.

ומשמע מדבריו דבצואת האף צריך נטילה כשיגע בידיו, ולא ראיתי נזהרין בזה. ונראה לי דלצואת האף והאוזן אינו צריך מים אלא נקיון כותל וקורה, וכל מה שנתבאר. וכמדומה לי שכן המנהג. ויש מי שחולק בזה לגמרי <small><small>(הגר''א סעיף קטן ט''ז ומור וקציעה)</small></small>.

והרהור מותר כשנגע במקומות המטונפים <small><small>(הגאון רבי עקיבא איגר)</small></small>.

<small><small>(מלשון השולחן ערוך משמע דווקא במקום שיש זיעה או מלמולי זיעה צריך נטילה, עיין שם בסעיף ז.)</small></small>

!  יב
אמרינן במגילה <small><small>(כז ב)</small></small>: המשתין לא יתפלל עד שישהא ארבע אמות משום ניצוצות. וכן הוא בטור ושולחן ערוך סעיף ח. ופירש רש''י ''משום ניצוצות'' – שלא יטנפו בגדיו בניצוצות שבאמתו. עד כאן לשונו.

ונראה דהכי פירושו: דבעת שכילה להשתין – לא ילך עדיין ממקום שהשתין עד כדי הילוך ארבע אמות, משום דניצוצות מטפטפין עדיין בתוך שיעור זה. ולפי זה גם בלא תפילה יש לחוש, דהא צריך לברך ''אשר יצר''. ואולי דמשום ברכה אחת לא חששו כל כך, וכן משמע מלשון הלבוש שכתב דהוה ליה כמתפלל נגד הניצוצות, עיין שם. וממילא דאף אם לא עשה כן – מחויב להמתין שיעור זה עד שיבלעו בכסותו <small><small>(נראה לי)</small></small>.

!  יג
המתפלל לא ישתין עד שישהא כשיעור ארבע אמות, דכל זמן זה שגורה תפילתו בפיו ויהרהר בה בעת שישתין. והוא הדין עסוק בתורה. ומלשון הש''ס והפוסקים שכתבו שכל ארבע אמות תפילתו שגורה בפיו, ורחושי מרחשן שפתותיו – משמע דקפדי רק אדיבור, ואם כן אפשר דבתורה אין להקפיד דאין דברי תורה שגורים על פיו כמו תפילה. וצריך עיון למה לא חשו גם על הרהור.

ומותר להשתין במקום שהתפלל כשהתפלל בחצר או בשדה. וממידת חסידות שלא ישתין שם <small><small>(גמרא שם)</small></small>.

וכן הרוקק לא יתפלל עד שישהא ארבע אמות, שלא יהא נראה שרקק על מה שיאמר אחר כך. וכל שכן כשהתפלל לא ירוק עד שישהא ארבע אמות. ודווקא שרקק לרצונו. אבל אם נזדמן לו רוק ומוכרח לרוק, כמו כיחה וניעה – מותר, שהכל רואים שמוכרח לרוק.

וטוב ליתן צדקה קודם תפילה. ויש שכתבו ליתן כשיגיע ל''ויברך דוד...''.

<small><small>(כתוב בספר חסידים שלא ישתין ולא ירוק במקום שכיסה דם עוף, בעת שהדם עדיין ניכר. ואיתא בשבת נ ב: רוחץ אדם פניו וידיו לכבוד קונו.)</small></small>

~ סימן צג - שצריך לשהות קודם תפילה

!  א
כתב הרמב''ם בפרק ד דין ט''ו:

כוונת הלב כיצד? כל תפילה שאינה בכוונה – אינה תפילה. ואם התפלל בלא כוונה – חוזר ומתפלל בכוונה. מצא דעתו משובשת ולבו טרוד – אסור לו להתפלל עד שתתיישב דעתו. לפיכך הבא מן הדרך והוא עיף או מיצר – אסור לו להתפלל עד שתתיישב דעתו. אמרו חכמים: ישהה שלושה ימים עד שינוח ותתקרר דעתו, ואחר כך יתפלל.
עד כאן לשונו. וזהו בעירובין <small><small>(סה א)</small></small>, עיין שם. ומה שלא הביא מאי דאיתא שם:

שמואל לא מצלי בביתא דאית ביה שיכרי. רב פפא לא מצלי בביתא דאית ביה הרסנא.
עיין שם – דסבירא ליה דאינהו חשו לזה, ואין זה דין קבוע לרבים. לאפוקי בבא מן הדרך אמרינן שם:

אמר רבי אליעזר: הבא מן הדרך אל יתפלל שלושה ימים.
והוא דין פסוק לכל בני אדם.

!  ב
והנה הטור הביא זה לקמן סימן צ''ח, וכתב בשם הר''ם דעכשיו אין אנו נזהרין בכל זה, מפני שאין אנו מכוונין כל כך בתפילה. עד כאן לשונו. וכן כתב רבינו הבית יוסף שם סעיף ב.

וגם רבינו הרמ''א בסימן ק''א סעיף א כתב דהאידנא אין חוזרין בשביל חסרון כוונה, שאף בחזרה קרוב הוא שלא יכוין. אם כן למה יחזור? עיין שם. וכן כתב שם הטור, עיין שם.

!  ג
עוד כתב שם הרמב''ם:

כיצד היא הכוונה? שיפנה את לבו מכל המחשבות, ויראה הוא עצמו כאילו עומד לפני השכינה. לפיכך צריך לישב מעט קודם התפילה כדי לכוין את לבו, ואחר כך יתפלל בנחת ובתחנונים. ולא יעשה תפילתו כמי שהיה נושא משא ומשליכו והולך לו. לפיכך צריך לישב מעט אחר התפילה, ואחר כך יפטר. חסידים הראשונים היו שוהין שעה אחת קודם תפילה, ושעה אחת לאחר תפילה, ומאריכין בתפילה שעה אחת.
עד כאן לשונו. והכי פירושו: דאף על גב דהם האריכו בשהייה מקודם שעה שלמה, שהוא אחד מעשרים וארבעה במעת לעת, וגם אחר התפילה כן, מכל מקום אין להטיל על כולם שיעשו כן. ולכן די במעט זמן קודם התפילה ומעט אחר התפילה.

ונראה דדי בשיעור הילוך שמונה אמות, דזהו פירושו ד''שני פתחין'' בסימן צ סעיף כ''ה לפירוש האחרון, עיין שם. ולא מצינו מי שחולק בזה.

!  ד
וגם הטור כתב, וזה לשונו:

ובבואו להתפלל ישהא מעט...
אבל רבינו הבית יוסף כתב בסעיף א:

ישהה שעה אחת קודם שיקום להתפלל, כדי שיכוין לבו למקום, ושעה אחת אחר התפילה...
עד כאן לשונו. והוא נגד הרמב''ם והטור, שלא הצריכו לנו שעה. אך כוונתו נראה לי משום דשם ''שעה'' כולל גם מעט גם הרבה, לפיכך לא חש בזה ודרכו לקצר. אבל אין כוונתו לשעה ממש.

<small><small>(עיין מגן אברהם סעיף קטן א'. ולפי מה שכתבתי אתי שפיר.)</small></small>

ויש מי שמצריך דווקא שישב וישהה, דעל ידי ישיבה מתיישב יותר בכוונת התפילה.

ואין לישאל: כיון דדין זה הוא מפני הכוונה, ואם כן לפי דברי הטור ושולחן ערוך דעתה אין מכוונים כל כך, למה צריכים לשהות? דאין זה שאלה, דוודאי אנו מצווים לעשות כל טצדקי שאפשר לבוא לידי כוונה. ואם לא יועיל – הרי לא יזיק, ואי אפשר לפטור עצמינו מזה.

ודע דבכאן אין הכוונה על תפילת שמונה עשרה, שהרי שוהין הרבה עד שמונה עשרה בפסוקי דזמרה, ובקריאת שמע וברכותיה. אלא הכוונה על כל סדר התפילה, דהענין מה''שהיה'' הוא שתיקה והתבוננות בלב, להבין לפני מי הוא מכין עצמו להתפלל.

וכתב בסדר היום דאחר התפילה כשצריך לצאת, אם יכול להתעכב עד שלא ישארו עשרה אנשים בבית הכנסת – מה טוב, בכדי שהוא לא יהיה בהגורמים סילוק השכינה. שהרי נתעכב עד שלא נשארה שיעור השראת השכינה, דשכינה אינה שורה בפחות מעשרה, עיין שם. והנה זה וודאי אין כל אדם יכול לעשות כן. מיהו בזה וודאי צריך ליזהר: שאם יש עשרה בצמצום שלא יצא הוא הראשון מהעשרה, דבזה וודאי מבטל השראת השכינה.

!  ה
שנו חכמים במשנה <small><small>(ל ב)</small></small>:

אין עומדין להתפלל אלא מתוך כובד ראש.
כלומר: בהכנעה ואימה. ולזה מועיל השהייה קודם התפילה, להתבונן בגדולתו של הקדוש ברוך הוא ובשפלות עצמו.

ולא יעמוד בתפילה מתוך שחוק וקלות ראש, ולא מתוך דברים בטלים, ולא מתוך כעס, אלא מתוך שמחה של מצוה. כלומר: דאף מי שאינו יכול לעמוד מתוך כובד ראש, מיהו על כל פנים לא יעמוד מתוך שחוק וקלות ראש, ומדברים בטלים ומכעס.

!  ו
וזה לשון רבינו הבית יוסף בסעיף ב:

לא יעמוד להתפלל... אלא מתוך שמחה כגון דברי תנחומין, של תורה כגון סמוך לגאולת מצרים, או סמוך ל''תהילה לדוד'' שכתוב בו: ''רצון יראיו יעשה... שומר את כל אוהביו''.
עד כאן לשונו, ובכאן הכוונה על תפילת שמונה עשרה. ולכן בשחרית שמסמיכין גאולה לתפילה – הוי שמחה דגאולת מצרים. ובמנחה שאומרים מקודם ''אשרי'' – יש שמחה ד''רצון יראיו יעשה''. וכן מבואר מלשון הטור שכתב: אין עומדין... אלא מתוך שמחה. ולכן נהגו לומר ''אשרי'' ופסוקי דזמרה קודם תפילה, כדי לעמוד בתפילה מתוך דברי שמחה של מצוה... עד כאן לשונו.

וכן אמרו חכמינו ז''ל: אין עומדין להתפלל לא מתוך דין, ולא מתוך הלכה שלא יהא לבו טרוד בה. אלא מתוך הלכה פסוקה. וכתב רבינו הרמ''א דהיינו נמי כמו ''מתוך שמחה'', כי ''פיקודי ה' ישרים משמחי לב''. עד כאן לשונו.

ואין זה סתירה להקודם, דכאן הכוונה על כל כלל התפילה ולא על שמונה עשרה. ומכל מקום אם עסק בפלפול קודם התפילה – לא יניח מפני זה מלהתפלל עם הציבור או כשהגיע זמן התפילה, דחששא בעלמא. הוא ובפרט האידנא שבלאו הכי אין מכוונים כל כך <small><small>(מגן אברהם סעיף קטן ג')</small></small>.

!  ז
כתב רבינו הבית יוסף בסעיף ד:

העוסק בצרכי ציבור – כעוסק בתורה דמי. פירוש: לענין לעמוד מתוכו להתפלל. שגם זה שמחה היא לו שעוסק בצרכי ציבור. ויש מפרשים דהיינו לענין דאינו צריך לפסוק להתפלל.
עד כאן לשונו, משום דעוסק במצוה פטור מן המצוה, וכן משמע בירושלמי.

ודווקא צרכי ציבור שאין בה טירדא. אבל כשיש בה טירדא – אין עומדין מתוכה להתפלל, כמו מתוך הלכה שאינה פסוקה <small><small>(שם סעיף קטן ד')</small></small>. וכשעוסק בצרכי ציבור, ועבר זמן תפילה – אינו צריך להתפלל במנחה שתים, כיון שלא התחייב בה בעת מעשה, דעוסק במצוה פטור מן המצוה.

<small><small>(שם סעיף קטן ה'. ועיין שם, וביורה דעה סימן שמ''א, ובאליה רבה. ולא כט''ז שם ולקמן ריש סימן ק''ח)</small></small>.

!  ח
בבואו לבית הכנסת יאמר: ''ואני ברוב חסדיך אבא ביתך'' <small><small>(זוהר)</small></small>. אבל ''אשתחוה אל היכל קדשך ביראתך'' לא יאמר אלא אם כן מעוטף בתפילין <small><small>(שם)</small></small>.

ויש מתפללים מתוך הסידור כדי שיכוין יותר, וכן כתב בספר הכוונות. אך באמת הכל לפי מה שהוא אדם <small><small>(מגן אברהם סעיף קטן ב')</small></small>, דיש אנשים שבתוך הסידור אין להם כוונה, ובעל פה יש להם כוונה. ואשרי מי שעיניו סגורות כל התפילה מן ''ברוך שאמר'' עד ''עלינו'', דעצימת עינים מועיל מאוד לכוונה. ויש שנוהגים כן, ועיקר שיהיה כוונתו לשמים.

ואותן העומדים בתפילה ומראין עצמן כעייפים, עליהם הכתוב אומר: ''ולא אותי קראת יעקב, כי יגעת בי ישראל'' <small><small>(אליה רבה בשם שיירי כנסת הגדולה)</small></small>.

~ סימן צד - שצריך לכוין פניו בעת שמונה עשרה כנגד ארץ ישראל

!  א
בהשמונה דברים שחשבנו בריש סימן צ חשבנו ''נוכח המקדש''. וכך שנו חכמים <small><small>(ל א)</small></small>:

היה עומד בחוץ לארץ – יכוין לבו כנגד ארץ ישראל, שנאמר: ''והתפללו אליך דרך ארצם''. היה עומד בארץ ישראל – יכוין כנגד ירושלים, שנאמר: ''והתפללו אל ה' דרך העיר''. היה עומד בירושלים – יכוין כנגד בית המקדש, שנאמר: ''והתפללו אל הבית הזה'' <small><small>(דברי הימים ב ו לב)</small></small>. היה עומד בבית המקדש – יכוין את לבו כנגד בית קודשי הקודשים, שנאמר: ''והתפללו אל המקום הזה...''.
נמצא העומד במזרח – מחזיר פניו למערב. במערב – מחזיר פניו למזרח. בדרום – מחזיר פניו לצפון. בצפון – מחזיר פניו לדרום. נמצאו כל ישראל מכוונים לבם למקום אחד. וזהו דכתיב: ''כמגדל דוד צוארך, בנוי לתלפיות'' – ''תל שכל פיות פונין בו''.
וסומא ומי שאינו יכול לכוין את הרוחות – יכוין את לבו לאביו שבשמים, דאין זה לעיכובא אם לא התפלל כנגד ירושלים. וכן היושב בקרון ובספינה – אי אפשר לו להתפלל לצד ירושלים כשהקרון והספינה אינם הולכים לצד זה, ויכוין לאביו שבשמים. ועוד יתבאר בזה.

!  ב
ויש להבין מהו לשון ''יכוין את לבו''? הא צריך להחזיר פניו נגד שם, כמו שאומר אחר כך: נמצא העומד במזרח מחזיר פניו למערב...

וצריך לומר דהכי קאמר: דאינו די בהחזרת פנים בלבד, אלא שיכוין לבו לאותו מקום הקדוש. ומזה נראה לי דיצא לו לרבינו הבית יוסף שכתב בסעיף א:

היה עומד בחוץ לארץ – יחזיר פניו כנגד ארץ ישראל, ויכוין גם לירושלים ולמקדש ולבית קודש הקודשים. וכן בעומד בארץ ישראל – מחזיר פניו כנגד ירושלים, ומכוין גם למקדש ולקודש הקודשים. והעומד בירושלים – מחזיר פניו למקדש, ומכוין גם נגד קודש הקודשים.
עיין שם, והוא מתלמידי רבינו יונה.

ולכאורה מנא לן לומר כן? אלא דדייקו לשון ''כוונת הלב'', וממילא דכיון דצריך לכוין המקום המקודש, אם כן ממילא דצריך לכוין המקומות היותר מקודשים. ועוד אמרו שם דאם היה עומד אחורי הכפורת, כלומר במערבו של בית המקדש אחורי קודש הקודשים – מחזיר פניו לכפורת.

<small><small>(ובסעיף ה יתבאר בלשון ''יכוין...'' טעם אחר.)</small></small>

!  ג
וכתב רבינו הבית יוסף בסעיף ב:

אם מתפלל לרוח משאר רוחות – יצדד פניו לצד ארץ ישראל אם הוא בחוץ לארץ, ולירושלים אם הוא בארץ ישראל, ולמקדש אם הוא בירושלים.
עד כאן לשונו. וביאר דבריו בספרו הגדול: שיש מקומות שמתפללין לצפון ולדרום. ומן הדין אנו צריכין להתפלל למזרח מפני שאנחנו במערבה של ארץ ישראל כמו שיתבאר, והם אינם רוצים לשנות מנהגם, כתבו העצה שיצדד פניו לצד ארץ ישראל למזרח.

וראיה ממה שאמרו חכמינו ז''ל <small><small>(בבא בתרא כה ב)</small></small>: :הרוצה להחכים – ידרים. להעשיר – יצפין. ואיך עושים המתפללים לצד מזרח או לצד מערב? אלא שיחזיר פניו בצידוד לדרום או לצפון. אלמא דצידוד מהני, והכא נמי כן <small><small>(עיין בית יוסף)</small></small>.

וזה שכתב ''לרוח משאר רוחות'' – אין הכוונה לכל הרוחות, שהרי העומד לצד מערב לא יוכל לצדד ראשו למזרח וכן ממזרח למערב, דאין זה צידוד אלא הפיכת פנים. ורק כוונתו על צפון ודרום, כמו שכתב בספרו הגדול <small><small>(ט''ז סעיף קטן א')</small></small>.

ודע דהמתפלל ברוח אחרת ממה שצריך להתפלל, ונזכר באמצע התפילה, דאין להפסיק ולהחזיר עצמו למקום, שצריך ויכול לצדד פניו לאותו רוח אם אפשר לו לעשות כן כמו שכתבתי <small><small>(שם)</small></small>.

!  ד
כתבו התוספות והרא''ש, והמרדכי <small><small>(שם)</small></small> והטור, דאנו שמתפללין למזרח מפני שאנו במערבה של ארץ ישראל. וכן כתב רבינו הרמ''א בסעיף ב, וזה לשונו:

ואנו שמחזירין פנינו למזרח, מפני שאנו יושבים במערבה של ארץ ישראל. ונמצא פנינו לארץ ישראל.
עד כאן לשונו. והנה רבותינו הראשונים שהיו בצרפת ואשכנז אתי שפיר, שמדינות אלו עומדות ממש במערבה של ארץ ישראל. אבל רבינו הרמ''א שהיה בפולין, וכן מדינתינו רוסיא שעומדות בצפון העולם, אם כן אנחנו נגד מערבית צפונית של ארץ ישראל. וכשאנו עומדים לצד מזרח – אינו ממש כנגד ארץ ישראל.

וכבר נתעוררו הגדולים בזה <small><small>(לבוש ומעדני יום טוב שם, וט''ז ומגן אברהם)</small></small>. וכתבו דבאמת כשבונין הבית הכנסת יעמדו כותל מזרחית שבו הארון הקודש נוטה לצד מזרחית דרומית, דאז יהיה מכוון כנגד ארץ ישראל וירושלים. אך אין בידינו לבנות כרצונינו, כי הבנינים נעשים על פי רשיון הממשלה.

!  ה
ולפי זה המקום היותר נאות לזה הוא בקרן מזרחית דרומית. וכן כל העומדים בצד הארון הקודש לצד כותל צפוני – יכולים לעמוד למזרח ולצדד לצד דרום.

אבל העומדים בצד ארון הקודש לצד כותל דרומי – אי אפשר להם לצדד לצד דרום, דאם כן יהיה אחוריהם אל ארון הקודש, ובהכרח שיעמדו בשוה למזרח. אך בעת הכריעות יצדדו ראשם לצד דרום. וכן עשה אחד מהגדולים <small><small>(מעדני יום טוב שם)</small></small>.

!  ו
והנה כלל ישראל אין עושים כן, ובונים לצד מזרח ועומדים לצד מזרח לגמרי כידוע. ונראה לי ללמד זכות שעושין כדין. דהנה בבבא בתרא <small><small>(כה א)</small></small> אמרינן דרבי עקיבא סבירא ליה שכינה במערב, וכן רבי יהושע בן לוי, וצריך להתפלל רק לצד מערב. וכן רבי אבהו סובר כן, עיין שם. ורבי אושעיא ורבי ישמעאל ורב ששת סבירא להו שכינה בכל מקום, ויכול להתפלל לאיזה רוח שירצה, עיין שם.

וכתבו רבותינו בעלי התוספות שם ובברכות <small><small>(ל א)</small></small>, והרא''ש שם והטור בסימן זה דכל הני תנאי ואמוראי לא סבירא להו כהך ברייתא שחייב להתפלל נגד ירושלים, עיין שם.

ואם כן הדבר תמוה: כיון דכל הני פליגי עליה, איך פסקינן כהך ברייתא? וכתבו דשם בבבא בתרא סובר רבי חנינא כהך ברייתא, דאמא ליה לרבי יאשיה: אתון דיתביתו בצפונה דארץ ישראל אדרימו, עיין שם. וגם זה תימא לפסוק כיחיד נגד רבים. ויותר מזה תמוה: דאיך אפשר דכל הני תנאי ואמוראי לא סבירא להו כן? הלא שלמה בתפילתו אמר: ''והתפללו דרך ארצם, דרך העיר אשר בחרת בה, והתפללו אל הבית הזה''. ודניאל התפלל נגד ירושלים.

!  ז
ונראה דהענין כן הוא: דבבבא בתרא שם פרכינן על רבי יהושע בן לוי דאמר שכינה במערב, ואיהו אמר דלעולם ידרים. ומתרץ דמצדד אצדודי. ופירש רש''י: דעומד במערב ומצדד לצד דרום. והסמ''ג בעשין <small><small>(י''ט)</small></small> פירש להיפך, עיין שם היטב. ומבואר מזה דזה שאמרו להתפלל בצד זה, או כנגד מקום זה – די בצידוד בעלמא, ולא בעינן שיהא כל גופו ופניו פונין לשם.

ולפי זה אני אומר דכולהו תנאי ואמוראי דבבא בתרא לא פליגי על הך דברכות, וכולהו סבירא להו שצריך לכוין נגד ארץ ישראל ונגד ירושלים. והסוברים דשכינה במערב סבירא להו גם כן דמצדד אצדודי, כלומר: דהמדינות העומדים במזרח ארץ ישראל ודרומו ובצפונו יוכלו להתפלל לצד מערב. והדרומים והצפונים – יתפללו לצד מערב ויצדדו לדרום או לצפון, או להיפך להתפלל לצד דרום או צפון ולצדד למערב.

והמדינות שלצד מערב כמו שלנו, דבהכרח שלא לפנות למערב, דאם כן אחוריהם יהיה לצד ארץ ישראל – מודים שאי אפשר להם להתפלל למערב, והם על רוב העולם דיברו. והסוברים שכינה בכל מקום, ויכול להתפלל לאיזה רוח שירצה – מודים שמחויב לצדד פניו לצד ארץ ישראל או להתפלל לצד ארץ שיראל, ויכול לצדד פניו לאיזה רוח שירצה.

!  ח
ונמצא לפי זה דהעמידה נגד ארץ ישראל וירושלים – אין הכוונה ''נגד'' ממש, אלא קצת נטייה לשם. ואני אומר דמטעם זה שנינו בברייתא: יכוין את לבו כנגד ארץ ישראל כנגד ירושלים. ולמה לא אמר יעמוד כנגד ארץ ישראל? אלא משום דזה אי אפשר בכל מקום, ודי באצדודי בעלמא, כדמסיים מחזיר פניו. כלומר: דבהחזרת פנים די.

וכשנדקדק בתפילת שלמה: ''והתפללו אליך דרך ארצם, והתפללו דרך העיר אשר בחרת'', ועוד דכתיב: ''והתפללו אל המקום הזה'' כמבואר במלכים. ולמה לא כתיב כאן ''דרך המקום הזה'' כמו ב''דרך ארצם'' ו''דרך העיר''?

אך הטעם נראה לי ד''והתפללו אל המקום הזה'' מיירי שם בעמדו בירושלים, ויכול לכוין ממש למקום המקדש. אבל ''דרך ארצם'' מיירי שם כאשר יגלו בגלות. ו''דרך העיר'' מיירי שם בהמתפללים בכל ארץ ישראל, עיין שם. והדבר מובן דבכל העולם אי אפשר להתפלל נגד ארץ ישראל ממש, דרוחב העולם הוא הרבה גדול מארץ ישראל, וכן כל ארץ ישראל גדול הרבה מירושלים. ולכן אמר ''דרך ארצם'', כלומר: איזו נטייה לשם, ויכוין לבו.

<small><small>(וזהו טעם נוסף על מה שכתבתי בסעיף ב.)</small></small>

!  ט
ולפי זה שאינו צריך עמידה ממש נגד ארץ ישראל – אתי שפיר המנהג שלנו שאנו עומדים לצד מזרח. אף שאנחנו בצפונית מערבית, מכל מקום נטייה קלה יש למערב כמובן. ולא גרע מהחזרת פנים, כיון דהעיקר הוא כוונת הלב לארץ ישראל. וכיון שאנו עומדים למזרח ומכוונין לבן לארץ ישראל, ונוטים לארץ ישראל גם כן, שהרי אין אנו עומדין בקצה צפון אלא בצפון הסמוך למערב, וממילא דכשעומדים לצד מזרח – יש נטייה למערב העולם ששם ארץ ישראל עומדת.

!  י
וכתב רבינו הרמ''א:

אין עושין מקום הארון וצד התפילה נגד זריחת השמש ממש, כי זהו דרך המינים. רק מכוונים נגד אמצע היום. ומי שרוצה לקיים מאמרם <small><small>(בבא בתרא שם)</small></small>: הרוצה להעשיר – יצפין, או להחכים – ידרים, מכל מקום יצדד פניו למזרח.
עד כאן לשונו. יש מי שפירש דהכי פירושו: דכיון דמדינתינו נוטים לצפון העולם, ומעולם השמש אינה עולה אצלינו באמצע המזרח אלא לצד דרום, ואם נעמיד הארון וכותל המזרחית ממש נגד הזריחה הרי לא תהיה התפילה לצד מזרח אלא לצד דרום. אלא יכוונו כפי הילוך השמש באמצע היום, דאז היא בין דרום לצפון באמצע, ותהיה הכותל במזרח ממש <small><small>(מעדני יום טוב שם בד''ח אות כ''ח)</small></small>.

ולפי זה הוה היפך ממה כתבתי בסעיף ד דאנו צריכים להעמיד נגד מזרחית דרומית. ובאמת חלקו עליו בזה.

<small><small>(עיין ט''ז סעיף קטן ב', ומגן אברהם סעיף קטן ד', ומעדני יום טוב שם, ואליה רבה סעיף קטן ג', שכולם הסכימו להלבוש להעמיד במזרחית דרומית.)</small></small>

!  יא
ואני תמה על זה: דאטו רבינו הרמ''א לא ידע זה? ומי כמוהו חכם בחכמות, כמו שאנו רואים בספרו ''תורת העולה''? ועוד: דאם כן למה לו לומר מפני שזהו דרך המינים?

אלא נראה לי ברור דאדרבא דקא משמע לן דאף על גב דלפי נטיית מדינתינו היה לנו להעמיד כנגד הזריחה, דאז תהיה במזרחית דרומית, מכל מקום כיון שהמינים מדקדקים בזה להשתחוות כנגד הזריחה – אין לנו לעשות כן, ועלינו להעמיד כנגד אמצע המזרח אף שלא יהיה ממש כנגד ארץ ישראל. וזה ראיה לדברינו בסעיף ט.

ולכן מסיים דמי שרוצה לדקדק בהרוצה להעשיר... – יצדד פניו למזרח. כלומר: דבצידוד פנים די. ולכן אין לנו לדקדק להעמיד כנגד ארץ ישראל ממש, וכדברינו בסעיף ט.

<small><small>(הגאון ר' ישעיה פיק השיג עליו, דמרש''י מבואר דהצידוד לדרום, עיין שם. אבל הסמ''ג כתב דהצידוד למזרח. והרמ''א בכוונה כתב כן, כלומר: דלא בעינן עמידה למזרח ממש אלא צידוד בעלמא. ולכן אתי שפיר מנהג שלנו. ודייק ותמצא קל.)</small></small>

!  יב
הארון הקודש קובעים במזרח. ואפילו קבעוהו בצד אחר, מכל מקום יתפללו למזרח <small><small>(מגן אברהם סעיף קטן ג' בשם כנסת הגדולה)</small></small>. ולכן יזהרו שלא לקובעו במערב, דאם כן יהיה אחוריהם אל ההיכל.

ולפי מה שכתבו הגדולים לצדד לדרום, כמו שכתבתי בסעיף ד – אין להעמידו גם בצפון מטעם זה אלא בדרום. אך מעולם לא ראינו כן, ותמיד מעמידים את הארון הקודש בכותל מזרח.

<small><small>(עיין ב''ח שנראה מדבריו דדברי הרמ''א הם כהלבוש. וכן משמע במחצית השקל סעיף קטן ד', עיין שם. והוא תמוה, כמבואר ממעדני יום טוב. וכן משמע בט''ז סעיף קטן ב'.)</small></small>

!  יג
אם הארון הקודש עומד לצד צפון או לצד דרום, וכל הציבור מתפללים לאותו צד, ואחד רוצה להתפלל למזרח – לא יעשה כן, דאם כן לא ישתחוו כולם לצד אחד, ומיחזי כשתי רשויות.

אלא יתפלל לצד שהציבור מתפללין, ויצדד עצמו קצת למזרח <small><small>(וכן משמע בבית יוסף)</small></small>. אך אם הוא מתפלל לבדו שם, שלא בשעה שהציבור מתפללין – יכול להתפלל כנגד כותל מזרח, דאז לא מיחזי כשתי רשויות.

!  יד
ודע שלפי דברי הגדולים שבסעיף ד, שאצלינו צריך להעמיד כותל מזרחית במזרחית דרומית, מפני שאנו במערבית צפונית של ארץ ישראל – גם כן אין כל המקומות שוין בהעמדה זו, דזה תלוי כפי נטיית נקודת אמצע מזרח של המקום הזה כנגד ירושלים.

ונקודה זו היא מקום יציאת השמש למקום הזה בתקופת ניסן ותשרי, והוא מקום פגישת גלגל משווה היום במקום הזה באופקה, שאז היום והלילה שווין. והמדינות היותר צפוניות – גם בתקופות אלו אין היום והלילה שווים. לכן צריך לדעת מתי היום והלילה שווים במקום הזה, וכנגדה יעמידו הכותל המזרחית והארון הקודש <small><small>(עיין שולחן ערוך של הגר''ז סעיף ג')</small></small>.

!  טו
היה רוכב על החמור – אינו צריך לירד ולהתפלל, אפילו אם יש לו מי שיתפוס חמורו. אלא מתפלל דרך הילוכו, מפני שכשירד לא תהיה דעתו מיושבת עליו. ואם ביכולתו להחזיר פניו לארץ ישראל – מה טוב, דזהו ביכולתו לעשות גם ברכבו על החמור. וכן אם נדבה רוחו לירד מעל החמור ולהתפלל, ויודע שדעתו תהיה מיושבת – תבוא עליו ברכה.

וכן הדין ברוכב על סוס, אף דהסוס רץ הרבה ותגרום לו העדר כוונה, מכל מקום לא הטריחוהו לירד מדינא. ויתפלל כשהוא רוכב.

!  טז
וכן אם יושב בקרון או בספינה, אם יכול לעמוד בתוך הקרון והספינה, כגון שהקרון והספינה הולכים לאט, ויעמוד והם הולכים – צריך לעמוד, דאף על גב דהם הולכים מכל מקום לענין תפילה נחשבת אצלו כעמידה <small><small>(עיין ט''ז סעיף קטן ד')</small></small>.

ואם אינו יכול לעמוד, כגון שהולכים במרוצה ויפול כשיעמוד – יושב במקומו ומתפלל, ויחזיר פניו לארץ ישראל אם אפשר לו. ולא הטריחוהו חכמים להעמיד העגלה או הספינה, אף על פי שברשותו הם ויכול להעמידם. ואם רצונו בעצמו להעמידם – תבוא עליו ברכה.

!  יז
וכן אם היה הולך בדרך ברגליו – מתפלל דרך הילוכו, אף אם אין פניו כנגד ארץ ישראל, אף שלא במקום סכנה. ולא הטריחוהו חכמים לעמוד ולהתפלל, משום שיקשה בעיניו איחור דרכו, ויטרד לבו ולא יוכל לכוין.

ונראה דבזה אי אפשר לו להפוך פניו לצד ארץ ישראל, שהרי ההולך מוכרח להיות עיניו לפניו. אמנם הכל לפי הדרך ולפי יראתו וישוב דעתו, והמחמיר בזה תבוא עליו ברכה.

ויש אומרים שמחויב לעמוד בברכת אבות, וראוי לחוש לדעה זו אם הוא שלא במקום סכנה. וכן ברוכב על הבהמה – יעמידנה בברכת אבות, ואינו צריך לירד ממנה. וכן בנוסע בעגלה כשאפשר לו. ולא נהגו כן מפני שטורח גדול הוא.

!  יח
כיצד יעשה בהכריעות? אם היה הולך ברגליו הרי יכול לכרוע, ובהגיעו לסוף השמונה עשרה יפסע שלוש פסיעות לאחוריו. וכשיושב בעגלה או בספינה שם יכול לעמוד בעת הכריעות – עומד וכורע. דאף על פי שהתירו לו להתפלל מיושב, מכל מקום בעת הכריעות וודאי ראוי לעמוד על רגליו אם אפשר לו, וכן בשלוש פסיעות לאחוריו בגמר התפילה. ואם אי אפשר – יכרע מיושב, והשלוש פסיעות אי אפשר לו לעשות.

וברוכב על הבהמה שאי אפשר לו לעמוד – אינו צריך. והשלוש פסיעות – יחזיר הבהמה שלוש פסיעות לאחריה והוי כאילו הוא עשה כן, ועולה לו כאילו פסע בעצמו. או יחזיר עצמו לאחוריו על גבי בהמתו אם אפשר לו לעשות כן, ואם לאו אינו צריך <small><small>(עיין מגן אברהם סעיף קטן ט')</small></small>.

!  יט
חולה מתפלל אפילו שוכב על צדו, ודווקא כשיכול לכוין דעתו. ואפילו אין ביכולתו להניח תפילין, מכל מקום יקרא קריאת שמע ויתפלל כשאפשר לו.

ואם אינו יכול לכוין דעתו – אל יתפלל. ומכל מקום יהרהר בלבו אם אפשר לו, דכתיב: ''אמרו בלבבכם על משכבכם''. ואף על גב דקיימא לן הרהור לאו כדיבור דמי, מכל מקום חולה שאני. וזהו פירושא דקרא: כשאתם על משכבכם – אז עולה אמירה גם בהרהור.

כללו של דבר: החולה שהוא שפוי בדעתו – כמה שיכול יעשה. ואפילו ביכולתו לומר רק פסוק אחד – יאמר ''שמע ישראל'' והשאר בהרהור. ואם יכול לומר ברכת אבות בפיו – יאמר, והשאר בהרהור. וכן כל כיוצא בזה. והחכם עיניו בראשו, להבין בעצמו כמה ביכולתו.

!  כ
יש לפעמים שיושב בבית, והוא בריא ומותר לו להתפלל מיושב. כגון שיושבין אצלו כותים מכאן ומכאן, ומתיירא דכשיעמוד ויתפלל יגנובו ממנו חפציו, או יפסיקוהו בתפילתו – מוטב שיתפלל מיושב ולא יעמוד, לפי שלא תהא דעתו מיושבת עליו.

ויכרע מיושב. ואף על פי שצריך ליפסע שלוש פסיעות לאחר התפילה – בכאן פטור, כיון דאי אפשר כמובן. ולפיכך הנוסע במסילת הברזל, אף שבשם אפשר לעמוד, מכל מקום אם יושבים אצלו אנשים שאינם מהוגנים, וחושש שיטלו חפציו – מותר לו להתפלל מיושב.

!  כא
יש ליזהר שלא לסמוך עצמו לעמוד, או לחברו, או על הסטענדע''ר בשעת תפילה. דעמידה שעל ידי סמיכה לא מקרי ''עמידה'' אלא ''ישיבה'', ותפילת שמונה עשרה צריכה עמידה. ולכן סמיכה קצת, שאף אם ינטל אותו דבר יוכל לעמוד – מותר.

ויש מי שאומר הטעם: משום דצריך לעמוד באימה ויראה. ולפי זה גם בכהאי גוונא אסור, אם לא שהוא חלוש ומוכרח לסמוך, דאז בכל גווני שרי. ובחושן משפט סימן י''ז משמע דעמידה על ידי סמיכה לא מקרי ''ישיבה'', וכן משמע בירושלמי סוף פרק שביעי דסוטה.

ויש מי שכתב דכל בדרבנן חשיב סמיכה כעמידה, ותפילה מדרבנן – יש לומר דמותר לסמוך.

<small><small>(חכם צבי בהגהותיו לט''ז בחושן משפט שם, וכן משמע בתשובת הריב''ש סימן רס''ו. ועיין לקמן סימן קמ''א ובמגן אברהם שם סעיף קטן ב' שלא כתב כן, וצריך עיון. ודייק ותמצא קל.)</small></small>

!  כב
כתב רבינו הבית יוסף בסעיף ט:

מי שהוכרח להתפלל מיושב, כשיוכל צריך לחזור ולהתפלל מעומד. ואינו צריך להוסיף בה דבר.
עד כאן לשונו. ומעולם לא שמענו כן, שהמתפללים בדרך מיושב יחזירו להתפלל מעומד. והסכימו הגדולים שאין לעשות כן, אם לא שרוצה להתפלל בתורת נדבה <small><small>(ט''ז סעיף קטן ה' ומגן אברהם סעיף קטן י''א)</small></small>. והאידנא אין כדאי להתפלל נדבה <small><small>(פרי מגדים)</small></small>, שאין אנו מכוונין כראוי.

!  כג
מי שבא בדרך, והיה סמוך למלון ויש שם גילולים, אם יכול להסתלק מן הדרך ולהתפלל מעומד, במקום שלא יפסיקוהו עוברי דרכים – מוטב שיתפלל שם משיתפלל בבית כזה. שהרי משה רבינו עליו השלום אמר: ''כצאתי את העיר אפרוש כפי...'' – ולא להתפלל במצרים, לפי שהיא מליאה גילולים.

ואם אי אפשר לו לעשות כן – יתפלל בבית בקרן זוית שלא יבלבלוהו בני הבית, ואין לחוש לגילולים.

ואם אי אפשר לו להסתלק מן הדרך, וגם בבית לא ימצא קרן זוית שלא יבלבלוהו – מוטב לו להתפלל בדרך כשהולך, כיון שאז יכול לכוין יותר. ומכל מקום אם יודע שבהמלון ימצא מקום להתפלל בחצר או בגינה וכיוצא בזה – מוטב שיתפלל בשם בעמידה משיתפלל בדרך כשהוא מהלך <small><small>(מגן אברהם סעיף קטן י''ד)</small></small>.

~ סימן צה - שצריך לכוין רגליו [זה] אצל זה בשמונה עשרה

!  א
איתא בברכות <small><small>(י ב)</small></small>: המתפלל צריך שיכוין את רגליו זו אצל זו, שנאמר: ''ורגליהם רגל ישרה'' – ששני הרגלים קראן ''רגל'' אחד <small><small>(תוספות ר''י)</small></small>.

וכיון שבהמלאכים כן, לכן בתפילה שאנו כמדברים לפני המלך – צריכין לעשות כן. וכן בקדושה שאנו מקדישים כמלאכים – גם כן צריכין לכוין הרגלים. וגם יש שב''ברכו'' נוהגין כן.

!  ב
הטור הביא ירושלמי דהעומד בתפילה צריך לכוין רגליו. רבי לוי ורבי סימון: חד אמר כמלאכי השרת, דכתיב: ''ורגליהם רגל ישרה''. וחד אמר ככהנים, דכתיב: ''לא תעלה במעלות'', שהיו הכהנים הולכין עקב בצד גודל, כאילו רגליהם שווין זה אצל זה. עד כאן לשונו.

ותמהו המפרשים למה הביא זה הירושלמי, כיון שבש''ס דילן אומר כמלאכים <small><small>(עיין בית יוסף וב''ח ופרישה וט''ז)</small></small>?

ולעניות דעתי נראה דכוונת הטור כן הוא: האחת דבכניסתו לבית הכנסת ילך עקב בצד גודל, כמו הכהנים כשהלכו לדוכן, דתפילה היא במקום קרבן. והשנית דמי שאינו יכול לדבק רגליו זו בזו, מפני איזה כאב או סיבה אחרת, לכל הפחות יעמיד עקב רגלו האחת בצד גודלו של השנית. דנהי דקיימא לן כטעם להדמות למלאכים, מכל מקום כשאי אפשר באופן זה יתדמו את עצמו לכהנים. וכן נראה לי עיקר לדינא.

!  ג
כתב רבינו הרמ''א בשם הרוקח, דכשעומד להתפלל – ילך לפניו שלוש פסיעות, דרך קירוב והגשה לדבר שצריך לעשות. עד כאן לשונו, וכן המנהג. ורמז לדבר: דמצינו בתנ''ך שלוש פעמים הגשה לתפילה: ''ויגש אברהם'', ''ויגש יהודה'', ''ויגש אליהו'' <small><small>(רוקח)</small></small>.

ויש מי שכתב דכשעומד על מקומו – אינו צריך לחזור לאחוריו שלוש פסיעות כדי לילך לפניו <small><small>(אליה רבה)</small></small>. ואין המנהג כן. וכן נכון לעשות, כי כל דבר של קדושה צריך הכנה והזמנה. והמהרי''ל כשהגיע ל''תהילות לאל עליון'' היה נוהג לעמוד, ובמנחה כשהשליח ציבור מתחיל קדיש, וכן בערבית.

!  ד
אמרו חכמינו ז''ל ביבמות <small><small>(קה ב)</small></small>: המתפלל צריך שיתן עיניו למטה ולבו למעלה. עיניו למטה דכתיב: ''והיו עיני ולבי שם כל הימים''. ופירש רש''י: כלפי ארץ ישראל, משום דשכינה התם קיימא. עד כאן לשונו.

כלומר: דפסוק זה אמרו שלמה לאחר שבנה את הבית המקדש, ושלא נאמר דלאחר החורבן סילק שכינתו בשמים. דאינו כן, כדאיתא בירושלמי על פסוק זה: דאף אחר החורבן לא זזה שכינה ממקומה <small><small>(מהרש''א)</small></small>.

ולבו למעלה למקדש של מעלה המכוון כנגד מקדש של מטה <small><small>(שם)</small></small>. וזהו שנתבאר בסימן הקודם, שצריך שיכוין את לבו כנגד ארץ ישראל וירושלים ובית המקדש, ומחזיר פניו לשם. וזהו שכתבו הטור והשולחן ערוך:

צריך שיכוף ראשו מעט, שיהיו עיניו למטה לארץ. ויחשוב כאילו עומד בבית המקדש, ובלבו יכוין למעלה לשמים.
עד כאן לשונם. וזה לשון רבינו יונה: עיניו למטה ולבו למעלה, כלומר: שיחשוב בלבו כאילו עומד בשמים, ויסיר מלבו כל תענוגי עולם הזה... ולאחר שיגיע לזו המחשבה יחשוב גם כן כאילו הוא עומד בבית המקדש שהוא למטה, שעל ידי זה תהיה תפילתו יותר רצויה לפני המקום <small><small>(תוספות ר''י בפרק חמישי דברכות)</small></small>. ואשרי האדם המגיע למדרגה זו, וצריך להעצים עיניו בשעת תפילת שמונה עשרה .ואז יזכה לראות פני השכינה קודם מיתתו <small><small>(כנסת הגדולה)</small></small>.

!  ה
וכתב הרמב''ם בפרק ה:

מניח ידיו על לבו כפותין <small><small>(קשורים)</small></small>, הימנית על השמאלית. ועומד כעבד לפני רבו, באימה ביראה ובפחד. ולא יניח ידיו על חלציו, מפני שהוא דרך יוהרא.
עד כאן לשונו, וכן כתבו הטור והשולחן ערוך.

ואין זה ענין למה שכתבתי בסימן צ''א דכשיש צער בעולם יש לחבוק ידיו, ולא כן בשעת שלום, עיין שם. דבשם הוא ענין אחר כאדם ששובר אצבעותיו, אבל בכאן הנחה בעלמא הימנית על השמאלית, כעומד לפני המלך דרך הכנעה, ולרמז בזה הכנעת היצר הרע שהוא בצד שמאל <small><small>(ט''ז סעיף קטן ג')</small></small>.

אמנם זהו הכל כמנהג המקומות, איך עבדים עומדים לפני אדוניהם <small><small>(מגן אברהם סעיף קטן ב')</small></small>. ויש שכתבו כשמניח הימנית על השמאלית – יהיה הפרק האמצעי משתי זרועותיו נגד פני המתפלל <small><small>(שם בשם האר''י ז''ל)</small></small>. ויש שכתבו לכוף האגודל בתוך פיסת היד <small><small>(שם בשם הרמ''ק)</small></small>.

ויש לחשוב בלבו רוממתו יתברך ושפלות האדם, ויחשוב בלבו: מה אני דל ונבזה בא לבקש מאת מלך מלכי המלכים הקדוש ברוך הוא? ובשעת תפילה יתן עיניו למטה, וקודם שמונה עשרה יתן עיניו לחלונות שבכותל <small><small>(ב''ח)</small></small>. ובתפילה מיושב ישב גם כן בהכנעה ובדרך ארץ. וטוב לכוין רגליו גם בשעה שאומר קדושה עם שליח הציבור, ונכון לעמוד כך עד אחר ברכת ''האל הקדוש'' <small><small>(אליה רבה)</small></small>. ולא יגביה ראשו ויביט למעלה כמביט על הגג, והעושה כן המלאכים מלעיגים עליו <small><small>(מגן אברהם סעיף קטן ח' בשם ספר חסידים)</small></small>.

~ סימן צו - שימנע מעצמו כל הטרדות כדי שיכוין

!  א
איתא בברכות <small><small>(כג ב)</small></small>: לא יאחוז אדם תפילין בידו וספר תורה בזרועו ויתפלל. מפני שאין דעתו מיושבת עליו בתפילה, שהרי לבו תמיד עליהן שלא יפלו מידו <small><small>(רש''י)</small></small>. ואיתא שם דגם סכין, ומעות, וקערה, וככר – אסור לאחוז בשעת תפילה, מפני שדואג עליהם שלא יפול הסכין ויזיקנו, והמעות יאבדו, והקערה תשפך, והככר תטנף <small><small>(שם)</small></small>.

ומשמע דדווקא דבר שיש עבירה בנפילתן, כמו ספר תורה ותפילין, או דבר שיש נזק לגופו בנפילתו כמו סכין, או היזק ממון כמעות וקערה וככר. אבל דבר שאין שום חשש בנפילתן, כמו חוטים ומטפחות – מותר.

אבל יש מי שאומר דלכתחילה אסור לתפוש שום דבר בידו בשעת שמונה עשרה <small><small>(ב''ח)</small></small>. ובוודאי כן הוא, אלא דהגמרא חשבה במה שיש איסור גמור שהטירדא מרובה מזה. אבל לכתחילה אין לתפוש שום דבר בידו.

ויש מי שאומר דכל אלו שחשב הש''ס – אם תפסן בידו צריך לחזור ולהתפלל <small><small>(ב''ח)</small></small>. ודברים תמוהים הם, אפילו לפי זמן הש''ס שהיו חוזרים בשביל חסרון כוונה <small><small>(ט''ז סעיף קטן א' ואליה רבה)</small></small>. וכן מתבאר מדברי הרמב''ם, אלא אם כן אמר שלא כיון בשביל זה, דאז לפי זמנם חוזר. ואנו אין חוזרין בשביל חסרון כוונה, כמו שכתבתי בסימן צ''ג סעיף ב, עיין שם.

!  ב
אמרינן בסוכה <small><small>(מא א)</small></small> דלולב בסוכות מותר לאחזו בידו בשעת התפילה. ואף על פי שאם יפול יכול להיות שיתפסל ולבו טרוד בזה, מכל מקום כיון שהאחיזה בידו היא מצוה בזמנה – אינו נטרד בשבילו.

ומזה למדנו שמותר לאחוז בידו בשעת שמונה עשרה סידור או מחזור להתפלל מתוכו, דכיון שאוחזו לצורך תפילה זו – פשיטא דלא גרע מלולב. דמשום דלקיחתו מצוה לא טריד – כל שכן מצוה השייך לעצם התפילה, למי שרגיל להתפלל רק מן הסידור.

וצריך לאחזו קודם שמונה עשרה. אבל בתוך השמונה עשרה – לא יחזיר אחריו בעמדו בשמונה עשרה. אך אם היה מוכן מקודם במקום שמתפלל – אז מותר ליטלו אף באמצע שמונה עשרה. וכבר בארנו בסוף סימן צ''ג דלענין להתפלל מן הסידור או להתפלל בעל פה – תלוי לפי טבעי בני אדם, עיין שם.

~ סימן צז - שלא ירוק ולא יגהק ולא יפהק בתפילה

!  א
כיון שצריך לעמוד בתפילה כעומד לפני המלך, לכן אסור לו לגהק ולפהק באמצע התפילה.

ו''גיהוק'' מקרי כשמוציא נפיחה מפיו בקול, ומריח ריח המאכל שאכל או ריח המשקה ששתה. ובלשונינו קורין לזה גרעבצי''ן.

ו''פיהוק'' הוא שפותח פיו הרבה ומוציא רוח קל, כהאדם העומד משינתו. וקורין לזה גענעצי''ן.

והאיסור הוא כשעושה זה לרצונו, ולא כשהוא אנוס. ורק בגיהוק לא שייך אונס, שיכול להעמיד עצמו כידוע. אבל פיהוק הוא מוכרח לעשות כשנזדמן לו, ולכן יניח ידו על פיו שלא תתראה פתיחת פיו.

וזהו מפני ההכרח, אבל שלא בשעת הכרח – לא יניח ידו סמוך לפיו, והיינו על סנטרו והוא לחי התחתון בשעת התפילה, דזהו דרך גסות הרוח. ומה שמקצת חזנים עושים כן – אין עושים זה מפני גאווה אלא לבסומי קלא. ולכן דרכם גם לפרוש ידיהם למעלה ולמטה ולצדדים, מפני שדרך הנגינה כן הוא. ולכן גם פותחים פיהם הרבה ועושים תנועות משונות, דאי אפשר להם באופן אחר.

!  ב
ודע דזה שכתבנו דבגיהוק ליכא אונס, כן דקדקתי מלשון רבינו הבית יוסף בסעיף א, שכתב:

לא יגהק, ולא יפהק. ואם צריך לפהק מתוך אונס...
עיין שם. ומדלא הזכיר ''גיהוק'' גם כן משמע דבגיהוק ליכא אונס. אבל מלשון הרמב''ם בפרק רביעי ומלשון הטור לא משמע כן. וכן מבואר מלשון הגמרא <small><small>(כד ב)</small></small> שעל שניהם אומר דאונס מותר, עיין שם.

אמנם החוש מעיד כרבינו הבית יוסף, דבגיהוק יכול האדם לאנוס עצמו. ולכן נראה לי דלדינא וודאי כן הוא דצריך לאנס את עצמו, שהרי אנו רואים כשיושבין במסיבה וצריך לגהק – מאנס את עצמו לבלי לגהק, מפני שאין זה מדרך ארץ. והש''ס והפוסקים שאמרו דלאונס מותר – וודאי כן הוא, דאם האונס גדול ומוכרח לגהק – יניח ידו על פיו ויגהק. ורבינו הבית יוסף לא הזכיר זה, משום דעל פי רוב יכולין לאנס את עצמו. וכן יש להורות.

!  ג
וכשם שהעומד לפני המלך לא יעיז פניו לרוק, כמו כן אסור לרוק בשמונה עשרה. ויבליע הרוק בפיו. ואם אי אפשר לו שלא לרוק כמו כיחו וניעו, אם אפשר לו להבליע הרוק בכסותו כמו בבגד התחתון, או שיש לו סודר שמקנח בו האף והרוק – ירוק בו. אבל בבגד העליון שיתראה הרוק – אין לו להבליעו. ואם הוא איסטניס, ודעתו קצה עליו לעשות כן – זורק הרוק לאחוריו.

והרמב''ם כתב: זורקו בידו לאחוריו, ומשמע שירוק ביד ויזרקנו לאחוריו, ולא יחזיר הראש לאחוריו. אבל הטור וחשולחן ערוך סעיף ב כתבו: זורקו לאחוריו, כלומר: שיחזיר הראש וירוק. ובספרו הגדול הקשה על פירושו של הרמב''ם: דכיון דאסטניס הוא שאינו יכול להבליעו בכסותו, איך יעלו בידיו? ולזה כתב דכוונת הרמב''ם הוא גם כן על ידי סודר, וכשאין בידו סודר – יזרקנו כך, עיין שם.

ולא אבין: דוודאי כן הוא דליקח הרוק בידו על רגע ולזורקו – אין בזה אסטניסות. מה שאין כן הבלעה בכסות שהרוק יהיה שם בוודאי – אין הדעת סובלת כשהוא אסטניס, והחוש מעיד כן. וצריך עיון. ולכן נראה לעניות דעתי לחוש לדברי הרמב''ם, ולרוק ביד ויזרקנו לאחוריו.

ופשוט הוא דכמו שהדין ברוק – כן הוא בצואת האף. ואף שנתבאר בסימן צ''ב דהנוגע בצואת האף צריך נטילה, הא בארנו שם דדי במנקה בכותל, עיין שם. וזה שהתירו לו לרוק כשמוכרח לכך, מפני שיותר טוב הוא שיתפלל בנקיות משיצטער ויהיה לו בלבול בתפילתו <small><small>(תוספות ר''י)</small></small>. וכן מבואר בירושלמי.

ודע דתחנונים שאחר התפילה הם כתפילה לענין רוק, כל זמן שלא פסע השלוש פסיעות. דכל זמן שלא פסע - הוהליה כעומד לפני המלך <small><small>(מגן אברהם סעיף קטן ב')</small></small>.

!  ד
בטור כתב:

זורקו לאחריו או לשמאלו, אבל לא לפניו ולא לימינו.
מבואר מזה דאחריו ושמאלו שווין. אבל רבינו הרמ''א כתב דאם אי אפשר לזורקו לאחוריו – זורקו לשמאלו אבל לא לימינו, וכל שכן לפניו שאסור. עד כאן לשונו. שכן כתבו תלמידי ר''י דשמאלו עדיף מאחוריו.

ושאלו בזה: דאיך כתבו בכאן דימינו עדיף משמאלו, והא לקמן בסימן קכ''ג כתבו לענין שלוש פסיעות דמתחילה נותן שלום לשמאלו, שהוא ימינו של הקדוש ברוך הוא, ואחר כך לימינו – הרי דשמאל עדיף.

ותרצו דבשם שעומד לפני השכינה – וודאי שמאלו עדיף, מפני שהיא כנגד ימינו של הקדוש ברוך הוא. אבל כאן כשרוקק – אין לדונו כעומד לפני השכינה, דאין רוקקין בפני השכינה. הלכך ימינו עדיף <small><small>(רמ''א בדרכי משה)</small></small>.

ויש מתרצים מפני שמעולם לא ירדה שכינה למטה מעשרהף ולכן בעמדו בתפילה – לא חשבינן שמאלו לימין השכינה, דהשכינה היא למעלה מכנגדו. ולפיכך ימינו עדיף, מה שאין כן בשם שמרחיק עצמו ממקום תפילתו וכורע נגד השכינה – בוודאי שנותן שלום מקודם לימין השכינה שזהו שמאלו <small><small>(בית יוסף בשם אביו)</small></small>.

!  ה
ודע דהרמב''ם לא הזכיר רק ''זורקו לאחוריו'' בלבד. וכתב רבינו הבית יוסף בספרו הגדול דמשמע מדבריו דלא התירו רק לאחוריו וכן הלכה, עיין שם. ולכן לא כתב גם בשולחן ערוך רק ''זורקו לאחוריו''.

ולא אבין: דמה יעשה אם אי אפשר לו ל[ז]רוק מאחוריו, כגון שעומדים אנשים מאחוריו? ועוד: דבירושלמי פרק ג מבואר להדיא כדברי הטור, עיין שם. אלא וודאי דהרמב''ם גם כן לא פליג בזה, ולא חש להאריך בכך משום דרוב פעמים ביכולתו לזרוק לאחוריו.

!  ו
ואם כינה עוקצתו בבשרו בשעת התפילה – מותר לו להסירה על ידי בגד, כדי שלא יתבטל מכוונתו על ידי הצער. ואם היא על הבגד – לא יגע בה.

ודווקא בשעת התפילה לא יטלנה בידו, אבל שלא בשעת התפילה יטלנה בידו ויזרקנה בבית הכנסת. ואף על גב דצריך נטילה, יכול לנקות ידו בכותל <small><small>(מגן אברהם סעיף קטן ז')</small></small>. ולכן אם אירע שנטלה בידו בשעת תפילה – ינקה ידו בהכותל.

ואם נפל טליתו ממנו בעת התפילה, אם נשמט ממקומו שלא נפל כולו, אפילו נפל רובו – יכול למשמש בו ולהחזירו. אבל אם נפל כולו – אינו יכול ליטלו ולחזור ולהתעטף בו דהוי הפסק, אלא יגמור התפילה בלא הטלית.

ויראה לו דהוא הדין כשנפלו תפיליו מראשו ומידו – לא יפסיק, ויגמור התפילה בלעדם דאסור להפסיק בתפילה. ולכן אם רק נתרשלו תפיליו – יכול לחזקם כמו בטלית כשלא נפל כולו, דאין ההפסק ניכר בזה כל כך.

!  ז
הנושא משוי על כתפיו פחות מארבעה קבין – מפשילו לאחוריו ומתפלל. ארבעה קבין – מניחו על גבי קרקע ומתפלל.

ויראה לי דזהו כשמתיירא להניחה על הקרקע מפני חשש גניבה, או שמוכרח להתפלל דרך הילוכו כמו שכתבתי בסימן צ''ד, דאז התירו לו בפחות מארבעה קבין להפשילו לאחוריו. אבל כשביכולתו להניח על הקרקע או באיזה מקום, ויכול להתפלל מעומד בלא המשא – מחויב לעשות כן גם בפחות מארבעה קבין.

וכן להחזיק מקלו בידו בשעת התפילה נראה לי דאסור. ואם חושש מפני גניבה – יניחנו לפניו וישגיח עליו. ובבתי עינים יכול להתפלל כשמונחים יפה.

~ סימן צח - צריך לכוון פירוש המילות בתפילה

!  א
צריך להכין מחשבת לבו לתפילה, כדכתיב: ''תכין לבם תקשיב אזניך'' – שיכוין פירוש המילות מה שמוציא בשפתיו, ויחשוב כאילו שכינה כנגדו, ויסיר כל המחשבות הטורדות אותו, עד שתשאר מחשבתו זכה וכוונתו ברורה בתפילתו.

ויחשוב בלבו: אילו היה צריך לסדר דבריו לפני מלך בשר ודם, כמה היה מסדר דבריו ומכוין יפה יפה, לבלתי הכשל בדבריו. והיה מסיר בעל כרחו כל מחשבות אחרות שלא יחשוב בהם כלל. כל שכן בעמדו לפני מלך מלכי המלכים הקדוש ברוך הוא, שהוא חוקר כל המחשבות, והוא חוקר לב ובוחן כליות. וכך היו עושים חסידים ואנשי מעשה, שהיו מתבודדים ומתכוונים בתפילתם עד שהיו מגיעים להתפשטות הגשמיות ולהתגברות כוח השכלי, עד שהיו קרובים למעלת הנבואה. ועכשיו בעונותינו הרבים הלואי שנכוין פירוש המילות, ולהשתפך לפני יוצרינו בתפלתינו.

!  ב
יש מי שכתב סגולה להעביר מחשבות זרות בתפילה: שקודם התפילה יעביר שלוש פעמים על מצחו יד ימינו, ויאמר כל פעם: ''לב טהור ברא לי אלהים, ורוח נכון חדש בקרבי''. ואם יבוא לו מחשבה בתוך התפילה – ישתוק מעט, ויהרהר הפסוק הזה <small><small>(אליה רבה)</small></small>. וישתוק עד שתתבטל המחשבה, ויחשוב בדברים המכניעים את הלב ומכוונים את הלב לאביו שבשמים. ולא יחשוב בדברים שיש בהם קלות ראש.

ויחשוב קודם התפילה מרוממות האל יתעלה ובשפלות האדם, ויסיר כל תענוגי העולם הזה מלבו. ואסור לאדם לנשק בניו הקטנים בבית הכנסת, כדי לקבוע בלבו שאין אהבה כאהבת המקום ברוך הוא.

<small><small>(מה שכתב המגן אברהם בשם ספר הגן – כתב בעצמו דהוה הפסק.)</small></small>

!  ג
ידוע ליודעי חן שיש כוונות רמות ונשגבות בתפילה. ואנשי כנסת הגדולה שהיו כולם צדיקי יסודי עולם וחכמים גדולים, ובתוכם כמה נביאים – רמזו בהתפילה דברים העומדים ברומו של עולם ויחודים נוראים, אך לאו כל מוחא סביל דא. ומי שאינו צדיק גמור ופרוש מהבלי עולם הזה, או שאינו חכם גדול בנגלה ונסתר – מוטב שלא יכוין רק פירוש המילות, ולהבין הדברים בכוונת הלב <small><small>(מגן אברהם)</small></small>.

ואיתא בזוהר ''בשלח'':

כל בר נש דאתא ליחדא שמא קדישא, ולא אתכוין ביה בלבא, ורעותא ודחילו בגין דיתברכון ביה עילאי ותתאי – רמו ליה צלותא לברא... והקדוש ברוך הוא קרי: ''כי תבואו לראות פני, מי בקש זאת מידכם?''
עד כאן לשונו. ולכן יזהר מזה <small><small>(שם)</small></small>.

!  ד
לא יתפלל במקום שיש דבר שמבטל כוונתו, ולא בשעה המבטלת כוונתו. וכך אמרו בעירובין <small><small>(סה א)</small></small>:

כל שאין דעתו מיושבת – אל יתפלל. רבי חנינא ביום שהיה כועס לא היה מתפלל. והבא מן הדרך – אל יתפלל שלושה ימים. רבי אליעזר אומר: אף המצר, כלומר ששרוי בצער. שמואל לא הוה מצלי בביתא דאית ביה שיכרא, מפני הריח שטורדו. רב פפא לא הוה מצלי בביתא דאית ביה הרסנא. פירוש: דגים מטוגנין בקמח וציר ושומן שלהם, מפני ריחו החזק.
אמנם כתבו הטור והשולחן ערוך שאין אנו נזהרין עתה בכל זה, מפני שאין אנו מכוונין כל כך. ורק יזהר להתפלל דרך תחנונים כעני המבקש בפתח ובנחת, ושלא תראה עליו כמשא ומבקש ליפטר ממנה. כלומר: אף על פי שאומרה בלשון תחנונים, אם אינו מחשב כמו שצריך דבר ובא לבקש מלפני המלך, אלא שמתפלל רק מפני החיוב לצאת ידי חובתו וליפטור מעליו – אינה תפילה מקובלת <small><small>(עיין מגן אברהם סעיף קטן ד')</small></small>.

!  ה
התפילה היא במקום הקרבן.

ולכן צריך ליזהר שתהא דוגמת הקרבן בכוונה. ולא יערב בה מחשבה אחרת, כמו שמחשבת פיגול פוסלת בקדשים.
ומעומד דומיא דעבודה, דכל עבודת קדשים הוא בעמידה, דכתיב: ''לעמוד לשרת'' <small><small>(זבחים כג ב)</small></small>.
והשוויית הרגלים, ככהנים בשעת העבודה <small><small>(טור)</small></small>. ועוד: דזהו דוגמת המלאכים כמו שכתבתי בסימן צ''ה, עיין שם.
וקביעת מקום כמו הקרבנות, שכל מין קרבן יש לו מקום קבוע לשחיטתו ומתן דמיו על המזבח.
ושלא יחוץ דבר בינו לקיר, דומיא דקרבן שהחציצה פוסלת בינו לכלי שעובד בה. וגם בינו לקרקע <small><small>(טור)</small></small> החציצה פוסלת כשעומד שלא על הרצפה <small><small>(עיין ט''ז סעיף קטן ב')</small></small>.
וכמו שהעומד במקדש היה עומד באימה ויראה, כמו כן בתפילה שהיא במקום קרבן.
וראוי שיהיה לו מלבושים נאים לתפילה כמו בגדי כהונה. אלא שאין זה ביכולת כל אדם לבזבז על זה, ומי שיכול לעשות כן שהוא עשיר – וודאי צריך להדר על זה. ומכל מקום טוב שיהיו לו מכנסים מיוחדות לתפילה, משום נקיות כשהמכנסים שלו מלוכלכים. וגם מנעלים נקיים ראוי שיהיה לו לתפילה. ו''הכון לקראת אלהיך ישראל''.

!  ו
ואחר כל הכוונות – אל יחשוב אדם בדעתו שראוי הוא שיעשה הקדוש ברוך הוא בקשתו, כיון שכיוונתי בתפילתי. דאדרבא על ידי זה מזכירים עונותיו של אדם, שעל ידי כך מפשפשין במעשיו לומר: זה בוטח בזכיותיו. כי חובות הקדוש ברוך הוא על האדם לא יספר מרוב.

אלא יחשוב שיעשה הקדוש ברוך הוא בחסדו. ויאמר בלבו: מי אני דל ונבזה בא לבקש מאת מלך מלכי המלכים הקדוש ברוך הוא, אם לא מרוב חסדיו שהוא יתברך מתנהג בהם עם בריותיו? ואז יקובל תפילתו.

!  ז
וכך אמרו חכמינו ז''ל <small><small>(לד א)</small></small>: שלוש ראשונות דומה לעבד שמסדר שבח לרבו, אמצעיות דומה לעבד שמבקש פרס מרבו, שלוש אחרונות דומה לעבד שקבל פרס מרבו ונפטר והולך לו.

וישים עצמו כעני. ודוד המלך עליו השלום אמר: ''תפילה לעני כי יעטוף''. וכשמגיע ל''עוזר דלים'' – ישתף עצמו בצער השכינה, שהיא דלה ועניה בזמן הזה.

וכשיגיע ל''תהילות לאל עליון'' – יעמוד להכין עצמו לתפילה. וקודם ''צור ישראל'' יחזיר עצמו לאחוריו שלוש פסיעות, ויחזור למקומו ויתפלל בעינים סגורות בכוונה.

~ סימן צט - דין שתוי ושיכור אם מותר להתפלל

!  א
כתב הרמב''ם בפרק רביעי דין י''ז:

שיכור אל יתפלל, מפני שאין לו כוונה. ואם התפלל – תפילתו תועבה. לפיכך חוזר ומתפלל כשיתרוקן משכרותו. שתוי אל יתפלל, ואם התפלל – תפילתו תפילה. איזה שיכור? זה שאינו יכול לדבר לפני המלך. שתוי – יכול לדבר בפני המלך ואינו משתבש. אף על פי כן הואיל ושתה רביעית יין – אל יתפלל עד שיסור יינו מעליו.
עד כאן לשונו.

!  ב
ויש לדקדק בדבריו: דאם עיקר הטעם דשיכור אסור להתפלל מפני שאין לו כוונה, למה תפילתו תועבה? אטו המתפלל בלא כוונה תפילתו תועבה חס ושלום? והלא לדידן אין חוזרין בשביל חסרון כוונה, כמו שכתבתי בסימן בקודם. ועוד: דבברכות <small><small>(לא ב)</small></small> אמרו דשיכור המתפלל כאילו עובד כוכבים, עיין שם. וכי המתפלל בלא כוונה עומד במדרגה זו חס ושלום?

ובאמת הטור והשולחן ערוך לא כתבו לשון זה, ולדידהו הטעם דהוי דבר המאוס כמו צואה. ולפיכך תפילתו תועבה וכאילו..., ולפיכך גם לדידן צריך לחזור ולהתפלל. מה שאין כן לפי טעמו של הרמב''ם – לא היה לנו לחזור ולהתפלל, שהרי אין אנו חוזרין בשביל חסרון כוונה כמו שכתבתי.

!  ג
ונראה לעניות דעתי שדבר גדול השמיענו הרמב''ם בענין התפילה. דהנה בעירובין <small><small>(סה א)</small></small> מבואר דמיירינן בשיכור שלא הגיע לשכרותו של לוט, דמפני זה אמרו שם דשיכור מקחו מקח וממכרו ממכר. ורק אסור בתפילה, ואם כן יש לו קצת דעת. דמהאי טעמא אמרו שם: יכולני לפטור כל העולם מדין תפילה, מפני שאנו ''שכורת ולא מיין''. ולפי זה למה באמת תפילתו תועבה?

ויותר מזה קשה: דאם כן אסור לנו בזמן הזה להתפלל, כיון שאנחנו כשיכורים. ועוד: למה לא הביאו הפוסקים מאמר זה? אלא וודאי דמטעם חסרון כוונה הוא כדברי הרמב''ם, ואם כן למה באמת תפילתו תועבה?

!  ד
אמנם הענין כן הוא: דהנה כבר נתבאר דתפילה הוא כעומד לפני המלך, ולפי זה צריך להכין עצמו על כוונה נאותה לעמוד לפני מלך מלכי המלכים, הקדוש ברוך הוא. ועם כל זה אם בעמדו בתפילה נתבלבלה כוונתו – לא ניתנה תורה למלאכי השרת. ומה יוכל לעשות? ולכן אין חוזרין בשביל חסרון כוונה.

אבל העומד עצמו מקודם להתפלל בלא כוונה – אין לך העזה גדולה מזו. ואין משוקץ יותר מזה ליכנס לפלטין של מלך בבלבול הדעת. ולכן תפילתו תועבה, וצריך לחזור ולהתפלל. ולזה אמרו דבזמן הזה יכולנו לפטור מדין תפילה, כלומר: ממה שאין אנו מכוונים כראוי, מפני שאנחנו כשיכורים. ואולי דמזה יצא להפוסקים שאין אנו חוזרין בשביל חסרון כוונה, כיון שאנחנו כשיכורים.

וכל זה בשעת התפילה, אבל ההכנה מקודם צריך להיות כראוי. ולזה אמרו שיכור כל שאינו יכול לדבר בפני המלך: ואיך אתה נכנס בפלטין של מלך, וזהו העזה גדולה ומשוקץ הוא בעיני המלך? ולכן צריך לחזור ולהתפלל. ולזה אמרו: כאילו עובד כוכבים. כלומר: שמראה שעבודתו לפניו יתברך אינה חשובה בעיניו כלל, כמו...

!  ה
ומזה יצא לנו מוסר גדול לאותם אנשים הבאים מרחוב לבית הכנסת, בלי שום דרך ארץ ובלי שום הכנה קצת איזה רגעים, וחוטפים ומתפללים, ואינם יודעים בין ימינם לשמאלם. אלא כל אדם חייב להתבונן רגעים אחדים, כל חד וחד לפום דרגא דיליה. ולכן אנו הולכים קודם התפילה שלוש פסיעות לאחור וחוזרין, כמכין עצמו ליכנס לפלטין של מלך. ואם אחר כך נתבלבלה כוונתו – אין הקדוש ברוך הוא בא בטרוניא עם בריותיו.

ולכן לא הביאו הפוסקים המאמר שיכולים בזמן הזה לפטור מדין תפילה: משום דאין הפירוש שלא להתפלל כלל חס ושלום אלא מ''דין התפילה'' שאין אנו מכוונים כראוי. וזה הביאו באמת, שאין אנו חוזרים בשביל חסרון כוונה.

<small><small>(ובזה מובן בגמרא שאמרו שאם אינו מתפלל בשכרותו – שכרו גדול מאוד וסוגרין צרות ממנו, עיין שם. וקשה: למה הוא כן? אלא משום דבזה עצמו מורה שצריך לעמוד כעומד לפני המלך, ועתה אינו יכול בשכרותו, ולכן שכרו מרובה.)</small></small>

!  ו
זה שהיה שיכור, ועד שפג שיכרותו ממנו עבר זמן תפילה – יתפלל שתים בתפילה שלאחריה. ואף על גב דזה אינו אלא בשוגג או נאנס, ולא במזיד כמו שיתבאר בסימן ק''ח, הכא דיינינן ליה כשוגג שלא נזהר יפה. ואפילו התחיל לשתות אחר שהגיע זמן תפילה זו, אם היה סבור שיהיה לו שהות אחר כך – מקרי ''אונס'' <small><small>(מגן אברהם סעיף קטן ג')</small></small>.

ויש מי שאומר דבהתחיל לשתות אחרי הגיע זמן תפילה מקרי ''מזיד'' <small><small>(עיין ט''ז)</small></small>. ולעניות דעתי נראה להכריע דבשתיה של מצוה כמו סעודת מצוה וכיוצא, וכמעשה דזוגי דרבנן בגמרא <small><small>(ט א)</small></small>, אז אפילו התחילו אחר הגעת הזמן ומשתה של רשות – אינו נקרא ''שוגג'' ואנוס אלא אם כן התחילו קודם הגעת הזמן.

ודע דדין קריאת שמע כדין תפילה. אבל שארי ברכות, וכן ברכת המזון – יכול לברך אף כשהוא שיכור <small><small>(ועוד יתבאר בזה בסימן ק''ח)</small></small>.

!  ז
כתבו הטור והשולחן ערוך סעיף ב:

דרך מיל ושינה כל שהוא מפיגין את היין. והני מילי כששתה רביעית, אבל אם שתה יותר כל שכן ששינה <small><small>(מעט)</small></small> משכרתו ודרך טורדתו. והני מילי במהלך ברגליו, אבל רוכב וודאי דרך מפיגה היין.
עד כאן לשונו, והטור הביא זה מבה''ג. והקשו כל הגדולים דבעירובין <small><small>(סד ב)</small></small> מוכרח להדיא דברוכב צריך שלושה מילין, עיין שם. ודברים רבים נאמרו בזה. ולענין הלכה ברביעית די במיל, ויותר מרביעית יש להצריך שלושה מילין <small><small>(אליה רבה, וכן משמע במגן אברהם סעיף קטן ה')</small></small>.

והרי''ף והרא''ש לא הזכירו כלל החילוק שבין רכוב למהלך. ונראה לי דסבירא להו דלמסקנת הש''ס בעירובין שם – אין צורך לחלק בין רכוב למהלך, עיין שם.

<small><small>(וכן כתב הקרבן נתנאל שם. ודברי הט''ז סעיף קטן ב', שכתב דסבירא ליה דלא מהני רכוב מיל – תמוה, דאם כן פשיטא שהיה להם לפרש כן. וכן הרמב''ם בפרק ראשון מביאת מקדש לא הזכיר חילוק זה. ותימא שהרמב''ם לא כתב כלל דין זה בהלכות תפילה. ואולי סבירא ליה דווקא לענין ביאת מקדש, דמחלל עבודה וחייב מיתה – צריך לדקדק בכך. אבל בתפילה כל שנראה לו שסר יינו מעליו – מותר להתפלל. ודייק ותמצא קל.)</small></small>

!  ח
כתב רבינו הבית יוסף בסעיף ג:

כל אחד שהוא שתוי – סגי ליה לפי מה שהמרגיש בנפשו שיפיג יינו.
עד כאן לשונו, ובספרו הגדול הביא זה בשם הגאונים. ואינו מובן: מאי קא משמע לן?

ונראה לי ברור דכוונתם דבכאן לא נחתינן לחלק בין שתה רביעית לשתה יותר, ובין שינה כל שהוא לשינה הרבה, ובין דרך מיל ליותר או פחות. וזה שאמרו חכמינו ז''ל כן – זהו דווקא לענין התרת נדרים בעירובין שם דהוא לאו דאורייתא, וכן לענין ביאת מקדש שיש בזה חיוב מיתה. אבל בתפילה אינו צריך לדקדק בזה, אלא כל שנראה לו שפג יינו – מותר לו להתפלל. ולפי זה מובן דעת הרמב''ם בפרק רביעי מתפילה שהשמיט כל זה, וכמו שכתבתי בסעיף הקודם.

<small><small>(והשולחן ערוך שכתבו שני הדינים – צריך עיון.)</small></small>

!  ט
וכתב רבינו הרמ''א דלכן אין נזהרין ביינות שלנו שאין חזקין, שמתפללין אף על פי ששתה רביעית ויותר. וכל שכן כשמתפלל מתוך סידור שבידו, שאין חוששין לשיכרות מעט. עד כאן לשונו.

ועוד: דרוב יינות שלנו מעורבין במים רבים. ועוד: דבעינן ששתה הרביעית בבת אחת <small><small>(מגן אברהם סעיף קטן א')</small></small>, וזה אינו מצוי כל כך. ועוד: דאם שתה בתוך המזון – יין שבתוך המזון אינו משכר. ויש אומרים דגם לפני המזון אינו משכר <small><small>(עיין בית יוסף סימן תע''ג)</small></small>. ומכל מקום לענין הוראה, אין להורות אף אם שתה בתוך הסעודה <small><small>(שם)</small></small>.

וביום טוב יכול להתפלל מנחה אף על פי ששתה קצת, דאי אפשר להמתין עד שיפיג יינו. וכל שכן האידנא דבלאו הכי אין מכוונין כל כך <small><small>(שם סעיף קטן ו')</small></small>. ופשוט הוא דכל המשקין המשכרין – דינם כיין. ופשיטא דיין שרוף משכר הרבה, ויש ליזהר בכך.

~ סימן ק - דין שצריך לסדר תפילה שאינה תדירה

!  א
כתב הרמב''ם סוף פרק רביעי:

תפילות הפרקים, כגון תפילת מוסף ראש חודש ושל מועדות – צריך להסדיר תפילתו ואחר כך עומד ומתפלל, כדי שלא יכשל בה.
עד כאן לשונו, והוא בשלהי ראש השנה. והטור כתב דלדעת הרא''ש אינו צריך בראש חודש רק ברגלים, עיין שם. וכתבו המפרשים דאין הכרח <small><small>(עיין בית יוסף וב''ח)</small></small>. ומיהו מרש''י שם משמע כהטור, עיין שם. ורבינו הבית יוסף כתב: ''תפילות של מועדות ושל ראש השנה...''. ונראה דטעות הדפוס הוא, וצריך לומר ''ושל ראש חודש''. וכן הוא בלבוש.

!  ב
והנה לפי זה הא איכא בשחרית גם כן ''תפילת פרקים'' והיינו ''יעלה ויבוא'', ולמה כתבו רק תפילת מוסף? ויש לומר: משום דתפילה קצרה היא. ועוד: משום שאומר אותה הרבה פעמים בראש חודש בשלוש תפילות ובברכת המזון.

וכתב רבינו הרמ''א דיש אומרים דדווקא כשמתפללין בעל פה. אבל כשמתפללין מתוך הסידור – מותר, דהא רואה מה שמתפלל. וכן נוהגין. עד כאן לשונו. ויש מגמגמין בזה, ואינו עיקר <small><small>(עיין ט''ז)</small></small>.

!  ג
אך באמת אין המנהג אצלינו כך. אף שמתפללים בעל פה אין מסדרין מקודם, ואפילו בתפילות ימים נוראים אין אנו רגילין לסדר מקודם. ואולי כוונת הגמרא הוא רק על שליח ציבור המתפלל בציבור, ולא על תפילת כל יחיד. אך בגמרא לא משמע כן, עיין שם. וכבר טרחו כמה גדולים בזה, ולא העלו שום תירוץ <small><small>(עיין שערי תשובה)</small></small>.

ונראה לי דהנה הרי''ף כתב שם דאף על גב דשליח הציבור אינו פוטר אלא את שאינו בקי, מכל מקום כששומע משליח הציבור מתחילה ועד סוף – יצא גם הבקי, עיין שם. ולפי זה יש לומר דלכן אנו מתפללים בעל פה גם בראש השנה ויום הכיפורים, וחגים וראש חודש, דממה נפשך: אם נטעה בהתפילה נשמע משליח הציבור. ובראש חודש ההולכים בדרך ומתפללים ביחידות סומכים עך דעת הטור ורש''י שכתבנו בסעיף א. וצריך עיון.

~ סימן קא - שצריך לכוין בכל הברכות

!  א
המתפלל צריך שיכוין בכל הברכות. ואם אינו יכול לכוין בכולם – לפחות יכוין באבות <small><small>(סוף פרק חמישי)</small></small>, משום דברכה זו מתחלת ב''ברוך'' ומסיימת ב''ברוך''; וכמה שמות נזכרו בה: ''אלהינו ואלהי אבותינו''; והיא סמוכה לגאל ישראל <small><small>(מהרש''א)</small></small>. וגם בה עצמה נזכרת הגאולה: ''ומביא גואל...''.

וזה שאמרו בגמרא <small><small>(ל א)</small></small>:

לעולם ימוד אדם עצמו: אם יכול לכוין – יתפלל. ואם לאו – אל יתפלל.
– קאי גם כן אאבות <small><small>(טור)</small></small>. ואם ישער שבאבות יכול לכוין, אף שבאחרות לא יוכל לכוין – יתפלל. ואם גם באבות לא יוכל לכוין – אל יתפלל.

<small><small>(וגם זכות שלושה אבות יש בברכה זו.)</small></small>

!  ב
וכיון דעיקר הכוונה הוא באבות, לכן כתבו הטור והשולחן ערוך דאם לא כיון באבות, אף על פי שכיון בכל התפילה – צריך לחזור ולהתפלל. ורבינו הרמ''א כתב דהאידנא אין אנו חוזרין בשביל חסרון כוונה, שאף בחזרה קרוב הוא שלא יכוין. אם כן למה יחזור? עד כאן לשונו.

ומה שפסקו בסימן ס''ג דאם לא כיון ב''שמע ישראל'' חוזר – זהו מפני שאינו אלא פסוק אחד ובנקל לכוין, וכמו שכתבתי שם. ומכל מקום נראה לי דאם אומד עצמו מקודם שלא יוכל לכוין באבות – גם האידנא לא יתפלל.

אך תמיהני: למה לא הביאו בשולחן ערוך דין זה כלל? ובשלמא הרמב''ם שלא הביא זה – אתי שפיר, משום דכבר פסק בפרק רביעי כפי דינא דגמרא דעירובין שהבאנו בסימן צ''ח; ממילא נכלל גם מאמר זה. אבל השולחן ערוך שפסק שם דעכשיו אין נזהרין בכל זה כמו שכתבתי שם, למה לא הביאו זה? אלא וודאי צריך לומר דאינהו סבירא להו דגם במאמר זה אי אפשר לנו לדקדק. ולפי זה האידנא ליתא להך דינא, ונסמוך על מאמרם ד''יכולני לפטור...''. וצריך עיון.

!  ג
גם ב''מודים'' יש ליזהר מאוד בכוונה, דהוי הודאה להקדוש ברוך הוא. ויותר יש ליזהר בשבחיו של הקדוש ברוך הוא ובהודאותיו מבתפילה <small><small>(ב''ח בשם סמ''ק)</small></small>.

והטור כתב בשם רבינו אליעזר שירגיל אדם עצמו לכוין בחתימות כל הברכות, שיש בהן מאה ושלוש עשרה תיבות כמו שיש בתפילת חנה. וכן יש בתורה מאה ושלוש עשרה פעמים ''לב'', לרמוז שצריך בהם כוונת הלב, עיין שם. ועוד: דסוף הברכות הם עיקרי ההודאות.

!  ד
בגמרא <small><small>(לא א)</small></small> למדו מקראי דתפילת חנה דכתיב: ''וחנה היא מדברת על לבה וקולה לא ישמע, רק שפתיה נעות'' – מכאן למתפלל שצריך שיחתוך בשפתיו. כלומר: שיאמר התיבות כתיקונם. ''וקולה לא ישמע'' – מכאן שלא ישמיע קולו בתפילתו. ותניא: המשמיע קולו בתפילתו – הרי זה מקטני אמנה, כאילו חס ושלום אין הקדוש ברוך הוא שומע בלחש. המגביה קולו בתפילתו – הרי זה מנביאי השקר, דכתיב בהו: ''קִראו בקול גדול''. ומקרא ד''מדברת על לבה'' למדנו דהמתפלל צריך לכוין לבו, כדכתיב: ''תכין לבם – תקשיב אזנך''.

אבל המתפלל בהרהור הלב בלבד – לא יצא, דקיימא לן הרהור לאו כדיבור דמי. וזה שהתרנו בסימן צ''ד לחולה שיהרהר בלבו – זהו מפני שאינו יכול לדבר. ואף על גב דתפילה למדנו מן ''ולעבדו בכל לבבכם'' – זהו לענין שצריך כוונת הלב. אבל בהרהור הלב בלבד לא יצא כלל.

<small><small>(עיין מגן אברהם סעיף קטן ב' ואליה רבה.)</small></small>

!  ה
בענין שלא ישמיע לאזניו, יש מחלוקת: יש אומרים דאפילו לאזניו לא ישמיע. וכן מפורש בתוספתא <small><small>(פרק שלישי)</small></small>, והכי איתא שם: יכול ישמיע קולו לאזנו? פירש בחנה: ''והיא מדברת על לבה, וקולה לא ישמע''. עד כאן לשונו.

אבל הרמב''ם כתב בפרק חמישי:

מחתך הדברים בשפתיו, ומשמיע לאזניו בלחש, ולא ישמיע קולו.
עד כאן לשונו. וכן כתב הטור, וכן כתב הרשב''א. וכן הוא בירושלמי <small><small>(פרק שני)</small></small> שאומר שם: המתפלל ולא השמיע לאזנו – יצא. עד כאן לשונו, הרי רק בדיעבד יצא. וכן פסקו רבותינו בעלי השולחן ערוך בסעיף ב דצריך להשמיע לאזניו, וכן עיקר לדינא.

<small><small>(והתוספתא יש לומר כמו שכתב הב''ח, דהכי פירושו: יכול דבלא השמעה לא יצא, עיין שם. ועוד יש לומר דהכוונה שלא ישמיע לאזנו בקול רק בלחש, כמו שכתב הרמב''ם. ובבדק הבית הביא מהזוהר דמשמע כהתוספתא, והוא ב''ויקהל'' שאומר: אי ההיא צלותא אשתמע לאודניה דבר נש – לית מאן דציית לה לעילא. עד כאן לשונו. וכבר כתב המגן אברהם בסעיף קטן ג' דהכוונה שאחר לא ישמע, עיין שם. ואפילו אם אעצמו קאי, הכוונה שלא ישמע קול רק בלחש וכמו שכתבתי. ודייק ותמצא קל.)</small></small>

!  ו
וכל זה הוא כשיכול לכוין פירוש התפילה גם כשאומרם בלחש. אבל אם אינו יכול לכוין בלחש, כמו שיש בני אדם שכשמדברים בלחש אין נכנסין הדברים בלבם – מותר לו להגביה קולו קצת, כיון שאי אפשר לו בענין אחר.

והני מילי בינו לבין עצמו. אבל בציבור אסור, דאתי למיטרד ציבורא. כלומר: שלא יבלבל בקולו לאחרים. ולכן אם מגביה קולו קצת עד שאין בזה בלבול להציבור – מותר גם בציבור.

ולפעמים יש דאפילו יכול לכוין בלחש מותר לו להגביה קולו, כגון שמתפלל בביתו, ובני ביתו אינם יודעים בעצמם סדר התפילה – מותר לו להגביה קולו קצת, כדי שילמדו ממנו בני ביתו איך להתפלל. דכיון דלדבר מצוה קעביד – לית לן בה. והכי איתא בירושלמי <small><small>(ריש פרק רביעי)</small></small> והובא בטור, עיין שם.

<small><small>(והט''ז סעיף קטן א' רצה לומר דבביתו אף שיכול לכוין בלחש, מכל מקום אם בקול מכוין יותר – מותר אף שלא משום בני ביתו, עיין שם.)</small></small>

!  ז
כתבו רבותינו בעלי השולחן ערוך בסעיף ג:

יש אומרים שבראש השנה ויום הכיפורים – מותר להשמיע קולו בתפילתו אפילו בציבור. וכן נוהגין, ומכל מקום יזהרו שלא להגביה קולם יותר מדאי.
עד כאן לשונו. והנה המרדכי ביומא ביאר הטעם: שעושין כן כדי שילמדו זה את זה. ולהטעות לא חיישינן, שהרי מצויים בידם מחזורים וסידורים, עיין שם. ועתה לא שייך שילמדו זה את זה דכל אחד יודע, ואם כן לא היה לנו להתפלל בקול רם.

אך יש עוד טעם: מפני שהם ימי תשובה – משמיעים קולם כדי לכוין יותר. ועוד: כיון שאינם בקיאים בהם, אם יתפללו בלחש לא יכונו כראוי <small><small>(עיין בית יוסף)</small></small>.

ומכל מקום רבים וגדולים לא נחה דעתם מזה. וגם על פי הזוהר לא נכון לעשות כן. ויותר טוב להתפלל בלחש אם רק יכול לכוין <small><small>(מגן אברהם סעיף קטן ד')</small></small>, וכן נהגו הרבה גדולים. והאר''י ז''ל לא היה משמיע קולו אף בפסוקי דזמרה, ורק בשבת הרים קולו מעט <small><small>(שם)</small></small>.

!  ח
מה שהעולם אומרים סליחות ופיוטים בקול רם – אין קפידא. ודווקא בתפילת שמונה עשרה יש קפידא, שהוא כעומד לפני המלך. אבל שארי תפילות ותחנונים – לית לן בה. ואדרבא: כדי לעורר הלבבות הוא טוב יותר, כמו שכתב הרמב''ן בנימוקי חומש סוף פרשת ''בא'', וזה לשונו:

וכוונת רוממות הקולות בתפילות... כמו שכתבו רבותינו ז''ל: ''ויקראו אל אלהים בחזקה'' – מכאן אתה למד שתפילה צריכה קול.
עיין שם. וכל שכן שירות ותשבחות שאומרים בקול רם מפני השמחה, דשפיר דמי. ותהלים יש לומר גם כן בקול, וכמו בשלהי מגילה <small><small>(לב א)</small></small>: כל הקורא בלא נעימה, ושונה בלא זמרה, עליו הכתוב אומר..., עיין שם.

!  ט
בריש פרק שביעי דסוטה תנן דתפילה נאמרת בכל לשון. כלומר: מי שבא לבקש רחמים ובקשות מלפניו יתברך – יכול לבקש באיזה לשון שירצה. וכן איתא הטעם בגמרא שם <small><small>(לג א)</small></small>: תפילה רחמי היא, וכל היכא דבעי מצלי, עיין שם. והרי שלמה אחר שבנה את הבית המקדש אמר בתפילתו: ''וגם אל הנכרי אשר לא מעמך ישראל הוא, ובא מארץ רחוקה..., התפלל אל הבית הזה אתה תשמע...'' – והוא וודאי לא התפלל בלשון הקודש.

ומיהו כתב הרי''ף בריש פרק שני דברכות דזהו בציבור. אבל ביחיד לא יתפלל אלא בלשון הקודש, עיין שם. וכן מפורש בסוטה שם, דפריך שם: ותפילה בכל לשון? והאמר ר''י: לעולם אל ישאל אדם צרכיו בלשון ארמית, דאין המלאכים נזקקין לו. ומתרץ: כאן ביחיד כאן בציבור, עיין שם.

ויש אומרים דאף יחיד יכול לשאול בכל לשון, ורק ללשון ארמי אינם נזקקין המלאכים. והמעיין שם בגמרא יראה להדיא דלא קאי אתפילה הקבועה שקבעו אנשי כנסת הגדולה, דמי יעיז פניו לשנות דברים העומדים ברומו של עולם ללשון לעז? והעושה כן אינו אלא מעשה רשע כסל. וכפי מה שבארנו בסימן ס''ב סעיף ד אי אפשר כלל להעתיק כהוגן, עיין שם. והש''ס מיירי בתחינות ותפילות ותחנונים שאומרים בציבור לפעמים, כמו סליחות ויוצרות וכיוצא בזה.

וזה שכתב רבינו הבית יוסף בסעיף ד:

ויש אומרים דהני מילי כששואל צרכיו, כגון שהתפלל על חולה או על שום צער שיש לו בביתו. אבל תפילה הקבועה לציבור, אפילו יחיד יכול לאומרה בכל לשון.
עד כאן לשונו – אין כוונתו על תפילת שמונה עשרה אלא על סליחות וכיוצא בהן שנתפשטו לאמרן בציבור. אבל תפילות הקבועות לחול ולשבתות וימים טובים וראש השנה ויום הכיפורים – חלילה וחלילה לשנותם אפילו שינוי כל שהוא. וכן עיקר לדינא, וכך פסקו גדולי הדור בדורות שלפנינו <small><small>(כמבואר בספר ''אלה דברי הברית'')</small></small>. ובסימן קפ''ה נבאר עוד בזה בסייעתא דשמיא.

~ סימן קא - שלא לישב ולא לעבור בפני המתפלל

!  א
כתב רבינו הבית יוסף:

אסור לישב בתוך ארבע אמות של מתפלל. בין מלפניו בין מן הצדדים – צריך להרחיק ארבע אמות.
עד כאן לשונו. ומבואר דלאחריו מותר, וכן כתב הלבוש עיין שם. אבל רבינו הרמ''א כתב: בין מלאחריו, עיין שם.

ודע דכמה טעות הדפוס נפל בענין זה. דהנה לפנינו כתוב בטור ''בין מלפניו בין מלאחריו'', עיין שם. ורבינו הרמ''א בספרו דרכי משה הקשה עליו: למה לא כתב ''לאחריו'', כמו הרא''ש בפרק חמישי <small><small>(סימן ח')</small></small> שכתב ''לאחריו''? ומזה הכריע דלאחריו נמי אסור. וכל מפרשי הטור והשולחן ערוך כתבו דהטור לא אסר לאחריו <small><small>(ב''ח, ופרישה, וט''ז סעיף קטן ב')</small></small>, וכל סמיכתם על הרא''ש.

!  ב
ודבר תמוה הוא: דברור הוא דטעות זה נפל גם ברא''ש כמו בטור כפי הגירסא שלפנינו, שהרי בקיצור פסקי הרא''ש לא כתוב ''מלאחריו'', עיין שם. וגם המעדני יום טוב כתב שם דאין ברא''ש הגירסא ''לאחריו'', עיין שם. ועוד: דאם היה ברא''ש הגירסא ''לאחריו'' – לא היה נמנע רבינו הבית יוסף להזכירו בספרו כדרכו. ואדרבא הוא כתב שדברי הטור הם כדברי התוספות והרא''ש והמרדכי, עיין שם. שמע מינה דלפניו בכולם לא היה כתוב ''מאחריו''.

<small><small>(וגם בבית יוסף נפל טעות הדפוס, שכתוב בו ''לאחריו'', והא וודאי ליתא כמו שכתבתי. ודייק ותמצא קל.)</small></small>

ובתוספות <small><small>(לא ב)</small></small> היה כתוב ''לאחריו'' ונמחק, עיין שם. ורבינו הרמ''א עצמו שם הביא בשם ''יש אומרים'' שאין הגירסא ברא''ש ''לאחריו'', עיין שם. דבאמת ענין השכינה נראה דלא שייך רק בפני המתפלל ולא לאחריו, דמהאי טעמא כשפוסע שלוש פסיעות הולך לאחוריו מפני כבוד השכינה. ומי שנזדמן לו רוק – ירוק לאחוריו.

<small><small>(ויותר תמוה מה שהקשו בעצמם דהרא''ש נתן סימן בזה דעולה שנים עשר, ואם גם לאחוריו – הרי ששה עשר. והתירוצים שנאמרו בזה רחוקים מלהשמע לדינא. עיין דרכי משה, וב''ח, וט''ז, ומגן אברהם. ונראה לעניות דעתי שהסומך בזה על הבית יוסף והלבוש לא הפסיד. ומה שכתב בדרכי משה בשם הזוהר – יתבאר לקמן בסייעתא דשמיא בסעיף י''ב. ודייק ותמצא קל.)</small></small>

!  ג
וכתבו כל רבותינו בשם הגאונים דדווקא ביושב בטל אסור. אבל אם עוסק בדברים שהם מתיקוני התפילות, ואפילו בפרק ''איזהו מקומן'' – אינו צריך להרחיק, דכיון שנהגו לאומרו הוה כתיקוני תפילות, ומותר לו לישב.

וכתב הטור דהעוסק בתורה – אסור. ואף על גב דתורה חמירא מתפילה, מכל מקום בזה אינו כן. דטעמא דאסור לישב בתוך ארבע אמות: מפני שנראה כאילו חברו מקבל עליו מלכות שמים והוא אינו מקבל. ולכן בעניני תפילה כשעוסק – שפיר הוה כגם הוא מקבל עליו מלכות שמים, ולא בתורה, עיין שם.

ורבינו הבית יוסף בספרו הגדול כתב דתורה עדיפא, וגם זה מלכות שמים. ולכן כתב בשולחן ערוך דיש אומרים דגם בעוסק בתורה מותר, עיין שם. ודווקא כשלומד בפיו ולא בהרהור <small><small>(ט''ז ומגן אברהם)</small></small>.

!  ד
אבל עיקר טעם הטור תמוה: דאם כן בקריאת שמע, שהוא עיקר קבלת מלכות שמים – יהא אסור להשני לישב אצלו בתוך ארבע אמות. ועוד: דאם כן מאי מהני חוץ לארבע אמות <small><small>(ט''ז סעיף קטן ג')</small></small>? ועוד דזה שייך בציבור ולא ביחיד.

ובאמת נראה הטעם: דמקום זה הוא קדוש כל זמן שהוא מתפלל. ומקומו של אדם הוא ארבע אמות, וצריך לנהוג בו כבוד. ולכן כשיושב בטל – אסור. אבל כשמתפלל או לומד – הרי עוסק בדברי קדושה <small><small>(שם)</small></small>. וכן פסק הלבוש דבעוסק בדברי תורה – מותר לישב, עיין שם <small><small>(ועיין אליה רבה סעיף קטן ב')</small></small>.

!  ה
וכתב רבינו הבית יוסף בסעיף א דיש מי שאומר דדווקא מן הצד. אבל כנגדו, אפילו כמלא עיניו – אסור <small><small>(לישב)</small></small>, ואפילו עוסק בקריאת שמע. עד כאן לשונו.

ולעניות דעתי אינו מובן: שהרי התוספות, והרא''ש, ותוספות ר''י, והמרדכי, והסמ''ג, והרשב''א – כולם כתבו בשם הגאונים דבעוסק בתפילה <small><small>(ובתורה)</small></small> מותר. ואי סלקא דעתך דלפניו אסור איך לא ביארו זה, וליתן מכשול לפני המעיינים? וגם הטור לא ביאר זה. ובספרו הגדול הביא זה בשם ספר אוהל מועד, עיין שם. ולכאורה היא דעה יחידאה.

ויראה לי שזהו כוונת הלבוש, שכתב על זה: מפני שנראה כמשתחוה לו. עד כאן לשונו. וכוונתו: דוודאי אין חילוק בין לפניו ובין מן הצדדין. אלא דנגדו ממש וודאי מכוער, דנראה כמשתחוה לאדם. ודבר זה לא נצרך לבאר. אבל כל שאינו נגד פניו ממש – מותר, אפילו לפניו. וכן נראה עיקר לדינא.

<small><small>(ומה שכתב הפרישה צריך עיון גדול, דמה ענין עמידה לעובר לפניו? וכבר תמה האליה רבה סעיף קטן ג')</small></small>.

!  ו
בענין הצדדין: וודאי צדדין דלפניו הוי כלפניו, וצדדין דלאחריו הוי כלאחריו. ואם לאחריו אסור – גם צדדין דלאחריו אסור. ואם לאחריו מותר – גם צדדין דלאחריו מותר. ואם יושב באלכסון – מודדין הארבע אמות באלכסון, ואין צריך ארבע אמות ואלכסונו <small><small>(ועיין פרי חדש ומגן אברהם סעיף קטן א')</small></small>.

!  ז
יש מי שאומר דאם היושב בצד המתפלל הוא אדם חלוש – מותר, דהכל רואים שמפני חולשתו מוכרח לישב. ואי קשיא: מי מכריחו לישב בתוך ארבע אמותיו? לא קשיא כלל, כגון שאין מקום אחר לישב, ולטלטל זה הכסא או הספסל לחוץ לארבע אמות אין ביכולתו. ופשוט הוא דאם יכול לטלטלו לחוץ לארבע אמותיו של המתפלל, שמחויב לעשות כן.

<small><small>(ובזה אתי שפיר קושית הט''ז סעיף קטן ד'. וזה שכתב דעלי זקן היה, דבריו תמוהים: דהא מעשה דחנה היתה ארבעים שנה מקודם. וכבר תמהו עליו בזה.)</small></small>

!  ח
ולשון הש''ס <small><small>(לא ב)</small></small>: אסור לישב בתוך ארבע אמות של תפילה. ומזה דייקו הטור והשולחן ערוך דדווקא כשזה בא לישב אחר שהראשון התחיל להתפלל. אבל אם היושב ישב כבר ועמד זה בצדו להתפלל – אינו צריך לקום, שהרי זה בא בגבולו, ואינו נראה כאילו אינו רוצה לקבל מלכות שמים לטעם הטור.

וגם אין זה העדר הכבוד לפי הטעם שבארנו בסעיף ד. ואדרבא זה שהתפלל עושה קצת שלא כהוגן, שבא להתפלל אצל האדם היושב. ולכן מידת חסידות הוא לקום אפילו בכהאי גוונא, כדי להרים מכשול מחברו שעשה שלא כהוגן <small><small>(הגר''ז)</small></small>. אבל מדינא מותר.

!  ט
ויש אומרים דזהו דווקא בביתו. אבל במקומות המיוחדים לתפילה כמו בית הכנסת, אפילו היושב ישב כבר – מחויב לעמוד <small><small>(ב''ח ומגן אברהם סעיף קטן ד')</small></small>. דכיון שהם מקומות המיוחדים לתפילה – לא שייך לומר שעשה זה שלא כהוגן במה שעמד להתפלל אצל היושב, דלאו כל כמיניה של היושב לבטל את זה מלהתפלל במקום זה? וממילא שזה מחויב לעמוד.

ואפילו יש לו מקום מיוחד בבית הכנסת ויושב עליו – צריך לעמוד. אך זהו וודאי כשלומד, דאינו צריך לקום אף לדעת הטור דתורה אינה פוטרת העמידה, מכל מקום בכהאי גוונא דהוא קדים לישב דאינו צריך לעמוד. ואפילו מידת חסידות ליכא.

!  י
ויש להסתפק אם ראובן עומד בפסוקי דזמרה, ושמעון ישב אצלו, נמצא דבעת שראובן עומד בתפילה כבר ישב שמעון, אם מקרי זה דהיושב קדים ומותר? או דילמא המתפלל קדים, שהרי היושב ידע שתיכף יתפלל שמונה עשרה, ומקרי ''מתפלל קדים'' וצריך לעמוד?

ומצד הסברא נראה דמותר, שהרי אין כאן העדר כבוד. וגם לא מיחזי העדר קבלת מלכות שמים, כיון שיושב קודם שהתחיל להתפלל שמונה עשרה.

!  יא
אמרו חכמינו ז''ל <small><small>(כז א)</small></small> דאסור לעבור בפני המתפלל בתוך ארבע אמותיו מכנגד פניו. ולשון הגמרא: אסור לעבור כנגד המתפללין.

ודקדקו מזה רבותינו דדווקא מלפניו אסור, אבל בצדיהם מותר לעבור. דהטעם הוא מפני שבעברו לפניו יתבטל כוונתו <small><small>(אליה רבה)</small></small>, ובצדדין לא יבטל כוונתו. וכן בריחוק ארבע אמות אפילו מלפניו לא יתבטל כוונתו.

ופשוט הוא דבעמידה בעלמא אין איסור, דאין בזה ביטול כוונה. אך זהו אם כבר עמד שם. אבל לבוא לעמוד שם – הרי בעל כרחו עובר קצת לפניו ומבלבל כוונתו.

<small><small>(וכן כתב האליה רבה סעיף קטן ח'. וממגן אברהם סעיף קטן ו' מבואר דלעבור בצדו לא ילך הלאה ממקום עמידתו בתפילה, דכל שרואה אותו הוה ליה כנגד פניו, עיין שם. ואין המנהג כן. וגם האליה רבה השיג עליו, דוודאי כל שאינו נגד פניו ממש אין כאן ביטול כוונה. ומה שכתב בשולחן ערוך ''לעבור ולעמוד'' – אין הכוונה דלפניו אסור לעמוד, אלא לעבור ולעמוד אסור. אבל העומד מקודם – מותר. ובאליה רבה נדחק בזה, ונראה כמו שכתבתי. ודייק ותמצא קל.)</small></small>

<small><small>(וגם כשאומר ''שמע ישראל'' – אין לעבור לפניו.)</small></small>

!  יב
ודע שכתבו בשם הזוהר בפרשת ''חיי שרה'' <small><small>(דף קל''ג ע''א)</small></small> דאפילו לעבור אסור בכל הצדדין. וזה לשון הזוהר:

ומאן דצלי – אסור למעבר ארבע אמות סמוך לו. ואוקמוה להני ארבע אמות לכל סטר בר לקמיה...
עד כאן לשונו. ומזה כתבו <small><small>(מגן אברהם סעיף קטן ה' ואליה רבה סעיף קטן ח')</small></small> דהזוהר אוסר בכל צד.

וקשה בעיני לומר שהזוהר יחלוק על הגמרא במקום שאין מחלוקת בגמרא. ועוד: למה לו לומר ''בר לקמיה''? ולדבריהם פירושו: ''לבד לקמיה'' עוד אסור מכל הצדדין. ודוחק הוא.

ועוד קשה: דאם כן גם לאחריו אסור? וזה פשיטא דאין סברא כלל, דהא אפילו לישב מותר להטור והבית יוסף כמו שכתבתי. ועוד: דבכל מקום שהזוהר אומר ''ואוקמוה'', מצינו זה באיזה מקום.

ולכן נראה לי דאדרבא גם הזוהר מתיר לצדדין. ולזה אומר ''ואוקמוה'', כלומר: דחכמי הש''ס אמרו כן. והכי פירושו: ואוקמוה להני ארבע אמות, כלומר: דאוקמי איסור זה דארבע אמות דלכל סטר – מותר, בר לקמיה – אסור. ולישנא קלילא הוא כדרך הירושלמי.

!  יג
אם השלים תפילתו, והיה אדם אחר מתפלל אחריו – אסור לו לפסוע שלוש פסיעות עד שיגמור מי שאחריו את תפילתו. שאם יפסוע – הרי הוא כעובר כנגד המתפלל.

וצריך לדקדק בזה: אפילו אם האחרון התחיל להתפלל אחריו, מאחר שכבר התחיל. ויראה לי דאם המתפלל סיים כבר שמונה עשרה אלא שמאריך בתחנונים – אין איסור לעבור לפניו, דבזה לא חיישינן לבלבול תפילתו. ובפרט אם צריך לכך, כגון לפסוע הפסיעות.

ועוד נראה לי דהרב שסיים התפילה, והשליח ציבור ממתין עליו כנהוג – מותר לו לפסוע אף שיש מי שמתפלל אחוריו, משום טירחא דציבורא.

ויש מי שרוצה לומר דכיון שהטעם הוא מפני בלבול תפילת המתפלל, לכן אם משלשל בטליתו על פניו – מותר לעבור לפניו. ולא נהירא כלל וכלל. ואם יש לפני המתפלל דבר שגבוה עשרה טפחים ורוחב ארבע – הוי הפסק.

~ סימן קג - מי שנזדמן לו רוח מלמטה או עיטוש בתפילה

!  א
איתא בגמרא <small><small>(כד ב)</small></small>: היה עומד בתפילה ונתעטש, שהוציא רוח מלמטה – ממתין עד שיכלה הריח, וחוזר ומתפלל. ולהיכן חוזר? אם לא שהה כדי לגמור את כולה מראש עד סוף – חוזר למקום שפסק.

ואם שהה כדי לגמור את כולה, להרי''ף והרמב''ם תמיד חוזר לראש, כמו שכתבתי בסימן ס''ה, עיין שם. ולהתוספות והרא''ש, והטור והשולחן ערוך, אם לא כלה הריח עד כדי שיעור זה – חוזר לראש. ואם הריח כלה מקודם, דבאמת זה לא שכיח שהריח ישהה כל כך <small><small>(וזהו כוונת המגן אברהם סעיף קטן א', ודייק ותמצא קל)</small></small> אלא שהשהה מרצונו עד כדי לגמור את כולה – אינו חוזר לראש כמו שכתבתי שם, דכל שהיה מוכרח להמתין מצד הדין – חוזר לראש. ואם ברצונו המתין – חוזר למקום שפסק.

<small><small>(ב''ח. וגם המגן אברהם אינו חולק בזה, כמו שכתב המחצית השקל. ועיין פרי מגדים.)</small></small>

!  ב
הרגיש באמצע התפילה שצריך להוציא רוח מלמטה – צריך לאנוס עצמו שלא יפיח עד אחר התפילה. ואין בזה משום ''בל תשקצו'', דזה אינו אלא במשהה נקביו ולא כשמשהה הרוח <small><small>(בית יוסף בשם תרומת הדשן)</small></small>.

ועוד: דאפילו אם יש בזה משום ''בל תשקצו'' – אינו אלא איסור דרבנן, ולא גזרו בכהאי גוונא דאיכא הפסק בתפילה וזילותא <small><small>(עיין מגן אברהם סעיף קטן ד')</small></small>. וכל שכן כשנושא תפילין, דאיכא איסורא רבה להפיח בתפילין. וזהו כשיכול לאנוס עצמו ולהשהות.

!  ג
אבל אם אינו יכול לאנוס עצמו ולהשהות ומוכרח להפיח, אמרו חכמינו ז''ל <small><small>(שם)</small></small> שהולך לאחוריו ארבע אמות ומוציא הרוח. ודווקא לאחוריו, כדי להרחיק עצמו מן השכינה העומדת כנגדו <small><small>(לבוש)</small></small>. ואפילו לצדדין נראה שאסור, דלא מינכרא ההרחקה כל כך.

וגם פשוט הוא דאם הוא בתפילת שחרית שמחויב להסיר מקודם התפילין. ואחר שהפיח – עומד במקומו וממתין עד שיכלה הריח. ואומר: ''ריבון העולמים! יצרתנו נקבים נקבים חלולים חלולים. גלוי וידוע לפניך חרפתינו וכלימתינו, חרפה וכלימה בחיינו רימה ותולעה במותינו'' <small><small>(רי''ף)</small></small>. וחוזר למקומו, וחוזר למקום שפסק. ואם שהה כדי לגמור את כולה נתבאר בסעיף א.

ודווקא חוזר למקומו. אבל לא יגמור תפילתו במקום שהפיח, שהרי כבר קבעה השכינה מקומה שם <small><small>(לבוש)</small></small>.

ונראה לי דאם סילק תפיליו – יגמור בלא תפילין, ולא יפסיק באמצע התפילה ולהניחן.

<small><small>(וזה שבמי רגלים כששתתו על ברכיו בסימן ע''ח, שלא הצריכו לומר ה''ריבון'', משום דהתם חייב בעצמו שלא בדק קודם התפילה. מה שאין כן בהפחה – אנוס הוא. כן כתבו תוספות ר''י. ועוד: אולי בזה הוא גנאי טפי מפני הריח הרע. ודייק ותמצא קל.)</small></small>

!  ד
כתבו הקדמונים מה שהאידנא לא נהגו כן, משום דאולי לא הצריכו זה אלא למתפלל בביתו. אבל בבית הכנסת הוי בזיון גדול להרחיק ממקומו, ולכן עומד במקומו ומפיח. וממילא שגם ה''ריבון'' לא יאמר, דכשאינו מרחיק – אין ניכר בושתו וכלימתו <small><small>(מגן אברהם סעיף קטן ה')</small></small>. וממתין עד שיכלה הריח, וכן נוהגין.

ונראה לי דהתפילין חייב לחלצן, דאי אפשר להתיר ההפחה בהן. ואמרו חכמינו ז''ל <small><small>(כד ב)</small></small>: המתעטש בתפילתו מלמטה – סימן רע לו. מלמעלה שקורין ניסי''ן – סימן יפה לו, דכשם שעושים לו נחת רוח מלמטה כך עושים לו נחת רוח מלמעלה. דהעיטוש מלמעלה תענוג לאדם.

ודע דבעיטוש מלמטה אין חילוק בין הפחה בקול לשלא בקול <small><small>(מגן אברהם סעיף קטן ו' ואליה רבה סעיף קטן ז')</small></small>. וזה שמלמטה הוי סימן רע, מפני שמרחיקים אותו מתפילתו. אבל מלמעלה אין כאן הפסק, ויש בזה תענוג. ועיין לעיל סימן פ.

~ סימן קד - שאסור להפסיק בתפילה

!  א
אף על גב דבאמצע קריאת שמע מותר להפסיק מפני היראה והכבוד כמו שכתבתי בסימן ס''ו, מכל מקום בתפילת שמונה עשרה אינו כן. דכיון דהוי כעומד לפני המלך – אסור לו להפסיק אפילו מפני הפסד ממון. וכל שכן מפני היראה והכבוד, שהרי העומד לפני מלך בשר ודם אם יפסיק באמצע דיבורו עם המלך – יתחייב ראשו למלכות. וקל וחומר בעמדו לפני מלך מלכי המלכים הקדוש ברוך הוא.

ולא הותר להפסיק אלא במקום חשש סכנות נפשות, שאין לך דבר עומד בפני פיקוח נפש. ודין התפילה כדין פסוק ''שמע ישראל'' שנתבאר שם, שאסור להפסיק אלא במקום חשש סכנת נפשות.

!  ב
וזהו ששנו חכמים במשנה: דאפילו המלך שואל בשלומו – לא יפסיק, אפילו נחש כרוך על עקבו – לא יפסיק. ואמרו בגמרא <small><small>(לב ב)</small></small>: לא שנו אלא למלכי ישראל. אבל למלכי האומות פוסק, שמא יהרגנו. וכן אנס הבא עליו באמצע התפילה – פוסק מטעם זה. ומחויב להפסיק, כדכתיב: ''ושמרתם לנפשתיכם''.

וזה שמצינו בגמרא שם: מעשה בחסיד אחד שההגמון שאלו באמצע התפילה ולא הפסיק, ובידו היה להורגו כמבואר שם – זהו מפני שהיה בטוח שההגמון יקבל תשובתו ולא יהרגנו, כמו שהיה כן באמת <small><small>(עיין מגן אברהם סעיף קטן א')</small></small>. ויותר מזה מצינו ברבי יוחנן בירושלמי שם, שהיה עוסק בתורה ולא הפסיק, ורצו לפגוע בו ולא פגעו בו, עיין שם. ויש להסתפק אם ליכא חשש הריגה אלא חשש יסורים והיינו שיכה אותו, אם מותר לו להפסיק. וצריך עיון.

!  ג
ואפילו במקום שמוכרח להפסיק כמו שכתבתי, מכל מקום אם אפשר לו לקצר – יקצר. והיינו שיאמר תחילת הברכה וסופה קודם שיגיע אליו, ויקצר כן בכל הברכות. או אם אפשר לו שיטה מן הדרך – יטה ולא יפסיק בדיבור. וההליכה לא חשיבה הפסק כדיבור. ואם אי אפשר לו בכל אלה, ויש חשש סכנה – יפסיק בדיבור.

!  ד
ולא רק הפסק דיבור אסור בתפילה והפסק הילוך, אלא אפילו רמיזה בעלמא אסור בתפילה. ויש מי שמתיר כשתינוק בוכה ומבלבלו בתפילתו, לרמז לו בידיו שלא יבכה. ואם אינו מועיל – ירחיק את עצמו ממנו. וכן העומד בתפילה ומרגיש ששליח הציבור ממתין עליו – מותר לו לרמז בידו שלא ימתין משום טירחא דציבורא <small><small>(שערי תשובה)</small></small>.

ואני תמה מאוד על זה: והרי אף בפרשה ראשונה של קריאת שמע אסור לרמז כמו שכתבתי בסימן ס''ג, וכל שכן בפסוק ''שמע ישראל''. וקל וחומר בשמונה עשרה, דאפילו אם נאמר שהוא צורך התפילה או טירחא דציברא אי אפשר להתיר, וכל שכן לילך. ולכן נראה לי דאסור בכל הני. וכשתינוק בוכה ומבלבלו – יתחזק בתפילתו ומן השמים יעזרוהו. ומשום טירחא דציבורא יקצר ולא יאריך, אבל לא להפסיק ברמזים וכל שכן בהילוך.

!  ה
ואפילו נחש כרוך על עקבו לא יפסיק, מפני שאינו נושך ברוב הפעמים <small><small>(רמב''ם בפירוש המשנה)</small></small>. אבל עקרב פוסק, שהוא נושך ברוב הפעמים, והוא מועד יותר להזיק מהנחש. ונחש נמי אם ראה שהוא כעוס ומוכן להזיק – פוסק.

וכתב רבינו הרמ''א בסעיף ג דאפילו בסתם נחש יכול לילך למקום אחר, כדי שיפול הנחש מרגלו. עד כאן לשונו. כלומר: לא יפסיק בדיבור לומר לאחר ליטלו ממנו, או שבעצמו יתעסק להניף רגלו וליטלו, דזהו הפסק גדול. אבל בהילוך מועט כדי שיפול – מותר.

ויש מי שאומר מטעם דהלוך לא חשיב הפסק <small><small>(מגן אברהם סעיף קטן ג' בשם תוספות ר''י)</small></small>. ואין הכוונה דלא חשיב הפסק, דוודאי הלוך הוי הפסק <small><small>(כמו שכתב הט''ז סעיף קטן א')</small></small>. אלא הכוונה דאין זה הפסק כדיבור ומעשה. והתירו הפסק זה דאף על גב דברוב פעמים אינו מזיק, מכל מקום חששא דסכנא יש במקצת, ולכן התירו הפסק דהלוך.

ויראה לי דדווקא על עקבו. אבל אם הנחש על גופו – יכול בעצמו להשליכו בידיו. אבל בעקבו – בעל כרחך צריך להניף הרגל, ויש בזה הפסק מעשה. ויש להסתפק אם דווקא כשעקבו מלובש לא התירו לו להפסיק, אבל כשעקבו ערום מותר דהסכנה קרובה. או דילמא דגם בכהאי גוונא אין סכנה. וצריך עיון. ובמדינתינו אינן מצוים נחשבים ועקרבים כלל. ויש מקומות מצוין נחשים, ואומרים שאין מזיקין כלל. וכל שיש ספק בזה – ספק נפשות להקל.

!  ו
היה מתפלל בדרך וראה בהמה או קרון כנגדו, והוא מתפלל בעמידה ולא דרך הלוכו, מכל מקום בהכרח לו להטות מן הדרך ולא יפסיק בדיבור. וכתב רבינו הבית יוסף בסעיף ב: אבל בענין אחר אין לצאת ממקומו עד שיגמור תפילתו, אלא אם כן הוא בתחנונים של אחר התפילה. עד כאן לשונו.

ויש להבין מהו ''ענין אחר''? אם לדבר הרשות – הא אפילו בתחנונים אין לו לעקור ממקומו עד אחר שיפסע שלוש פסיעות, כמו שכתבתי בסימן קכ''ג. ואם מוכרח לעקור ממקומו, כגון שנעשה במקום זה ריח רע – הלא גם באמצע התפילה עוקר את עצמו ממקומו, כמו שכתבתי בסוף סימן צ, עיין שם.

!  ז
אמנם ביאור דבריו כן הוא: דבגמרא <small><small>(לא א)</small></small> איתא: אמרו עליו על רבי עקיבא דבציבור היה מקצר, וכשהתפלל לבדו היה אדם מניחו בזוית זה ומוצאו בזוית אחרת, מפני ריבוי כריעות והשתחוית. כלומר: כשהיה משתחוה בפישוט ידים ורגלים ממילא שנעקר ממקומו <small><small>(תוספות ר''י)</small></small>.

והקשו רבותינו: הא אסור להוסיף בהשתחויות? ותרצו דזה עשה בתחנונים שאחר התפילה, דאם לא כן הא אסור לעקור ממקומו <small><small>(רא''ש ותוספות ר''י)</small></small>. והתוספות תרצו שם דבאמצע ברכה מותר להרבות בהשתחואות, עיין שם. וצריך לומר הא דלא חששו לעקירתו ממקומו, דכיון דאין זה ממש עקירה דרך הלוך אלא דרך השתחויות – לא חשיב עקירה ממקומו.

!  ח
וזהו דברי רבינו הבית יוסף: דבענין אחר אפילו לדבר מצוה אין לו לצאת ממקומו באמצע התפילה, אלא בתחנונים שאחר התפילה. אבל לדבר הרשות – אסור קודם הפסיעות.

ויראה לי דדווקא מצוה גמורה. אבל אם מכבדים אותו לפתיחת ארון הקודש וכיוצא בזה, או אפילו קוראים אותו לעלות לתורה – לא ילך בלא הפסיעות, ויקצר בתחנונים ויעלה אחר שיפסע השלוש פסיעות. דאין בזה שיהוי זמן, ואפילו בכל דבר מצוה יכול לעשות כן. ורבינו הבית יוסף לא קאמר אלא דאין בזה איסור כהך דרבי עקיבא וכיוצא בזה. ולא סבירא ליה כהתוספות דרבי עקיבא עשה זה באמצע הברכות אלא כהרא''ש ותוספות ר''י. אבל בשאר דבר מצוה שיכול לפסוע מיד ולקצר בתחנונים – מחויב לעשות. כן נראה לעניות דעתי.

<small><small>(ועיין מגן אברהם סעיף קטן ב', ואליה רבה סעיף קטן ג'. ודייק ותמצא קל.)</small></small>

והחזנים ביום הכיפורים העוקרים עצמם ממקומם ל''כורעים'' – לא נכון לעשות כן.

<small><small>(ואולי לתוספות מותר, כמו שכתבתי בסעיף הקודם. ודייק ותמצא קל.)</small></small>

!  ט
אם ראה שור בא כנגדו – פוסק שמרחיקין משור תם חמישים אמות, וממועד מלא עיניו. ואם שוורים שבמקום הזה מוחזקים שאינם מזיקים – אינו פוסק. וכן אם בא איזה חיה מזקת כנגדו – פוסק, וכל שכן כלב שוטה וכיוצא בזה. ויש להבין לפי הענין.

!  י
כתב רבינו הבית יוסף בסעיף ה:

בכל מקום שפוסק, אם שהה כדי לגמור את כולה – חוזר לראש. ואם לאו – חוזר לתחילת הברכה שפסק בה. ואם פסק בשלוש ראשונות – חוזר לראש. ואם באחרונות – חוזר ל''רצה''.
עד כאן לשונו. וכבר נתבאר בסימן ס''ה דרבינו הבית יוסף סבירא ליה כהרי''ף והרמב''ם, דבתפילה תמיד חוזר לראש כששהה כדי לגמור את כולה. ורבינו הרמ''א סבירא ליה כהתוספות והרא''ש, דכששהה ברצון – אינו חוזר לראש, וכששהה באונס – חוזר לראש. ולכן לא הגיה כאן כלום, משום דכאן הרי שהה באונס, שהוכרח לשהות מפני האנס או מפני העקרב או מפני השור כמו שנתבאר.

וזה שפסק שחוזר לתחילת הברכה שטעה בה, משום דאמצע ברכה לאו כלום הוא. וכן שלוש ראשונות כחד ברכה חשיבי, וכן שלוש אחרונות. והרי גם בברכות של קריאת שמע חוזר לתחילת הברכה כמו שכתבתי בסימן נ''ט, עיין שם.

<small><small>(וכן כתב הט''ז סעיף קטן ב'. דלא כהב''ח דסבירא ליה דלהתוספות בכאן אינו חוזר לראש, עיין שם.)</small></small>

!  יא
עוד כתב:

הא דאמרינן ''אם שהה כדי לגמור את כולה'' – בקורא משערינן.
עד כאן לשונו, כלומר: בהמתפלל משערינן, דאם לפי תפילתו היה ההפסק כדי שיוכל הוא להתפלל מראש התפילה עד סופה – מקרי ''שהה כדי לגמור את כולה''. וכן להיפך: אם לפי תפילתו לא שהה כדי לגמור את כולה, אף על גב דלפי תפילת אחרים הוי כדי לגמור את כולה – אינו חוזר לראש. דרק בדידיה משערינן ולא באחרים, כמו בקריאת שמע לעיל סימן ס''ה.

וזה שכתב לשון ''בקורא משערינן'', משום דדין זה מקורו מהרשב''א ריש פרק שני, והוא מיירי בקריאת שמע. ולכן נקיט גם כאן לשון קריאת שמע.

ודע שיש מי שאומר דהא דאמרינן חוזר לתחילת הברכה – דווקא כשהפסיק בדיבור. אבל בלא דיבור – חוזר למקום שפסק <small><small>(דה''ח)</small></small>. ולא נראה כן.

<small><small>(ומה שכתב ממי רגלים גם שם, לא ידעתי מנא לן לומר כן. והרי הבית יוסף משוה זה לחוזר לראש, ובשם וודאי כן כמו שכתבתי. ודייק ותמצא קל.)</small></small>

!  יב
עוד כתב:

אם שח בתפילה – דינו לענין חזרה כדין ההפסקות האמורות בסימן זה.
עד כאן לשונו, כלומר: אם שח שיחה מועטת – חוזר לראש הברכה, אפילו לא שהה רק רגע. ואם שהה כדי לגמור כל התפילה – חוזר לראש התפילה. ושלוש ראשונות כחדא חשיבא, וכן האחרונות.

וזהו בשח באונס או בשוגג. ואם שח במזיד – יש אומרים דהוה כאונס ושוגג, וחד דינא אית להו <small><small>(לבוש, וט''ז סעיף קטן ג', והגר''א בשם רשב''א)</small></small>. וזהו דעת רבינו הבית יוסף. ויש אומרים דבמזיד בכל ענין חוזר לראש <small><small>(ב''ח, ומגן אברהם סעיף קטן ו'; ובקריאת שמע מסתפקא ליה, עיין שם)</small></small>.

ואם שח בין ברכה לברכה, ולא שהה כדי לגמור את כולה – אין כאן תיקון, וגומר תפילתו. ואם שח באמצע הברכה, והתחיל ממקום שפסק או ששהה כדי לגמור את כולה, ולא חזר לראש וגמר תפילתו – מה שעשה עשה, ואין צריך להתפלל מחדש. ואינו דומה למי ששכח ''יעלה ויבוא'' וגמר התפילה דחייב לחזור ולהתפלל, דהתם לא התפלל מה שהיה חייב להתפלל. אבל כאן התפלל כל מה שצריך אלא שהפסיק, וכיון דגמר – גמר <small><small>(אליה רבה סעיף קטן ח')</small></small>. ויש מי שאומר דדינו כב''יעלה ויבוא'', וצריך לחזור ולהתפלל <small><small>(ט''ז סוף סעיף קטן ג')</small></small>. ונראה עיקר כדעה ראשונה.

!  יג
אסור להפסיק באמצע התפילה, אפילו לקדיש ולקדושה ול''ברכו''. אלא ישתוק עד שיאמר שליח הציבור ''יתברך'' בקדיש, ובקדושה עד ''ימלוך'', וב''ברכו'' עד שיענו הציבור ''ברוך ה'...''.

וזה לשון רש''י ז''ל בסוכה <small><small>(לח ב)</small></small>: אם שמע וכיון לבו לשמוע, אף על פי שלא ענה – יצא. וכן למתפללין בציבור ושליח ציבור אומר קדושה או ''יהא שמיה רבה'' – ישתקו בתפילתן וישמעו בכוונה, והרי הן כעונין. וכשיגמרו הקדושה – יחזרו לתפילתן. וכן יסד בה''ג. עד כאן לשונו.

ואין לשאול: דאם כן למה אמרו הנכנס לבית הכנסת ומצא ציבור שמתפללין, אם יכול להתחיל ולגמור עד שלא יגיע שליח ציבור לקדושה או ל''מודים'' יתפלל, ואם לאו אל יתפלל, כמו שיתבאר בסימן ק''ט? ולמה לא יתפלל, הלא יכול לשתוק ולשמוע? אלא וודאי אם היה שותק היתה שמיעתו הפסקת תפילתו. ומיהו שמא אף על גב דשומע כעונה, מכל מקום עונה עדיף ומצוה מן המובחר. כן כתבו שם רבותינו בעלי התוספות.

ובברכות <small><small>(כא ב)</small></small> כתבו דרבינו תם ור''י חולקים בזה, דכיון דשומע כעונה – הוי הפסק כששותק. ומכל מקום נהגו העם לשתוק ולשמוע, וגדול המנהג. עד כאן לשונם.

והרא''ש גם כן חקר בזה והסכים לרש''י ובה''ג. והטור הביא שני הדעות ולא הכריע. ורבינו יונה כתב שם דדבר שתלוי בעמודי עולם – אין לנו כוח להכריע ביניהם. ודעבד כמר – עביד, וכמר – עביד, ובלבד שיכוין לבו לשמים. עד כאן לשונו. ורבינו הבית יוסף בסעיף ז פסק בפשיטות כרש''י, וכן המנהג הפשוט.

!  יד
וכתב רבינו הרמ''א:

היה עומד בתפילה, וקראוהו לעלות לספר תורה – אינו פוסק.
עד כאן לשונו. ואין בזה שום רבותא, שהרי אפילו בקריאת שמע אינו פוסק כמו שכתבתי בסימן קל''ה, כל שכן בתפילה. אך כוונתו: משום דלעיל סימן ס''ו הביאו בקריאת שמע שני דעות, ויש אומרים שמפסיק, לזה אומר דבתפילה הכל מודים שאינו מפסיק.

ודע דאם הפסיק לקדושה וקדיש ו''ברכו'', וענה בפה – הוי הפסק, ודינו כמו שהפסיק לדבר הרשות. ולהסוברים דבמזיד חוזר לראש – הכא נמי כן <small><small>(עיין מגן אברהם סעיף קטן ח')</small></small>. ואחר שסיים שמונה עשרה ברכות – יכול להפסיק לכל אלה הדברים, ויאמר ''יהיו לרצון'' ויפסע הפסיעות, ויעלה לתורה. אבל עניית קדושה וקדיש ו''ברכו'' – אינו צריך לפסוע. וגם כל ה''אמנ''ים יכול לענות.

~ סימן קה - דין המתנה בין תפילה לתפילה

!  א
איתא בגמרא <small><small>(ל ב)</small></small>: כמה ישהה בין תפילה לתפילה? כלומר: דלפעמים צריך להתפלל שתי תפילות זו אחר זו, כגון אדם שטעה ורוצה להתפלל שנית. וכן בין תפילת שחרית לתפילת המוספין <small><small>(תוספות)</small></small>, כשאינו אומר ''אשרי'' בנתים <small><small>(תוספות ר''י)</small></small>, או ששכח להתפלל ומשלימה בזמן תפילה שלאחריה, ומתפלל שתים זו אחר זו <small><small>(טור)</small></small>. כמה ישהה בין זו לזו? חד אמר: כדי שתתחונן דעתו עליו, שתהא דעתו מיושבת לערוך דבריו בלשון תחינה <small><small>(רש''י)</small></small>, כדכתיב: ''ואתחנן אל ה''' <small><small>(גמרא)</small></small>. וחד אמר: כדי שתתחולל דעתו עליו, לשון ''חילוי'' כדכתיב: ''ויחל משה'', עיין שם.

!  ב
והרמב''ם בפרק עשירי דין ט''ו פסק כדי שתתחונן דעתו עליו, עיין שם. אלא דרש''י ז''ל פירש דלא פליגי, ובלישנא בעלמא פליגי, עיין שם.

והתוספות כתבו: ''על כדי שתתחולל'' – מפרש בירושלמי, דהיינו כשילך ארבע אמות. עד כאן לשונם. ובירושלמי לא נזכר כלל שמות אלו: ''שתתחונן'', ''שתתחולל''. והכי איתא שם <small><small>(פרק רביעי הלכה ו)</small></small>, דאמר ר''י: אני ראיתי את רבי ינאי עומד ומתפלל..., ומהלך ארבע אמות ומתפלל של מוסף, עיין שם. ומלשון זה משמע דווקא שילך ארבע אמות.

אבל הטור והשולחן ערוך כתבו: המתפלל שתי תפילות זו אחר זו – צריך להמתין בין זו לזו כדי הילוך ארבע אמות. עד כאן לשונו. והדין עמם, דכן אומר שם אחר כך בירושלמי. ולא עד שיהלך ארבע אמות, אלא אפילו שהה כדי הילוך ארבע אמות, עיין שם. ואם כן צריך עיון על התוספות שלא כתבו כמסקנת הירושלמי.

<small><small>(וגם קשה: למה ציינו זה ''על שתתחולל''? ואולי לא סבירא להו כרש''י דלא פליגי? ופליגי בזה: דמאן דאמר ''כדי שתתחונן'' – די בשיהוי ארבע אמות. ומאן דאמר ''שתתחולל'' – צריך הילוך דווקא. וכן כתב הפני משה שם. ולפי זה כיון שפסק הרמב''ם ''כדי שתתחונן'' – פסק הטור והשולחן ערוך קיימים. ודייק ותמצא קל.)</small></small>

!  ג
ופשוט הוא דההמתנה הוא אחרי שיפסע שלוש פסיעות לאחוריו.

ואין לשאול: דאם כן גם בלא זה מוכרח להמתין כדי שיהוי ארבע אמות עד שישוב למקומו, כמו שיתבאר בסימן קכ''ג? דכאן מיירי כשרוצה להתפלל במקום שפסע, ואינו רוצה לחזור למקומו <small><small>(מגן אברהם)</small></small>.

והקפידא הוא רק בתפילות שמונה עשרה. אבל בשארי תפילות יכול להתפלל זו אחר זו מיד, אפילו כמה תפילות <small><small>(שם)</small></small>. אמנם לפי מנהגינו לומר ''אשרי'' בין שחרית למוסף וקריאת התורה – הרי יש הפסק גדול. ואפילו אמירת ''אשרי'' בלבד הוי יותר מכדי הילוך ארבע אמות.

~ סימן קו - מי הם הפטורים מתפילה

!  א
כל הפטורין מקריאת שמע, מפני שעוסקין במצוה או בטרדת מצוה, והעוסקין במת – פטורין מן התפילה.

ובפרט אחד יש בתפילה יותר פטור מבקריאת שמע, כמו ששנו חכמים במשנה ריש פרק שלישי:

נושאי המיטה..., את שלפני המיטה צורך בהם – פטורים. ואת שלאחר המיטה צורך בהם – חייבים. ואלו ואלו פטורים מן התפילה. והטעם: דלהסוברים תפילה דרבנן הטעם פשוט, דקריאת שמע דאורייתא ותפילה דרבנן. ולהסוברים תפילה דאורייתא, מפני שבתפילה צריך מעומד ואין להם פנאי לזה, מה שאין כן קריאת שמע: יאמרו בהילוכן לבד פסוק ראשון <small><small>(תוספות ר''י)</small></small>.

!  ב
ודע: דמלשון הטור משמע דדווקא אותם שאין למיטה צורך בהן. ומכל מקום הם שייכים לנושאי המיטה. אבל המלוים את המת, שאין להם שייכות כלל לנשיאות המיטה – חייבים בתפילה <small><small>(בית יוסף)</small></small>.

אבל הרמב''ם כתב בסוף פרק ששי דכל המלוים את המת – פטורים מתפילה, עיין שם. וכן פסק רבינו הבית יוסף בסעיף א. וסבירא ליה דאותן שאין למיטה צורך בהם – הרי הם בכלל המלוים. ואולי גם הטור נקיט לשון הש''ס, אבל לדינא מודה דכל המלוים – פטורים. וכן כתבו תלמידי רבינו יונה בשם הירושלמי, דאותם שלאחר המיטה – לעולם אין למטה צורך בהן, עיין שם. ואם כן אינן אלא מלוים. <small><small>(אך אני לא מצאתי זה בירושלמי.)</small></small>

!  ג
ופשוט הוא דהפטורין מן התפילה – פטורין אפילו יעבור זמן התפילה. וגם בתפילה שלאחריה לא יצטרכו להתפלל שתי תפילות, כיון שהיו פטורין בעת חובת הראשונה.

ויראה לי עוד: דאפילו הוא עדיין קודם חצות היום, אם עבר שליש היום – לא יתפלל עוד. ואף שנתבאר בסימן פ''ט דעד חצות יהבו ליה שכר תפילה, עיין שם – זהו כשעשה מעצמו, שטעה או עבר ולא התפלל בזמנו כמבואר שם. אבל בכאן שמדינא פטור בזמנו, איך נטיל עליו להתפלל אחר הזמן?

ואמנם אם התפלל עד חצות אפשר שיקבל שכר כמו תפילה שלא בזמנה. או אפשר שאסור להתפלל כיון שפטור היה בשעת חובה, ולא דמי לקריאת שמע דהוי כקורא בתורה. אבל יש מן הפוסקים שכתבו בפשיטות דעד חצות חייב בתפילה.

<small><small>(מגן אברהם בסימן ע''א סעיף קטן א'. וכן כתבנו שם בסעיף ב. וצריך עיון.)</small></small>

!  ד
ויש בזה שאלה לפי הטעם השני שבסעיף א: למה לא נתיר לו להתפלל בדרך הילוכו, כמו שהתרנו להולך בדרך בסימן צ''ד?

ויש מי שתירץ דבשעה שהולך הוה ליה עוסק במצוה ופטור. ומכל מקום בקריאת שמע חייב, משום דבקל יכול לקרות <small><small>(מגן אברהם סעיף קטן א')</small></small>. ואין זה מספיק כמובן.

ונראה לי דבאמת תפילה אינה אלא מעומד, ורק בדרך התירו לו חכמים מהטעם שנתבאר שם. וזהו הכל במי שמחויב בה ולא במי שפטור בה, ואי אפשר לנו לתקן לו תפילה שלא כעיקר דינא דתפילה שהיא דווקא בעמידה.

!  ה
נשים ועבדים, אף על פי שפטורים מקריאת שמע – חייבים בתפילה. וכתב הרמב''ם ריש פרק ראשון הטעם: משום דהוי מצות עשה שלא הזמן גרמא. כלומר: דסבירא ליה דתפילה הוי מצות עשה דאורייתא, ומדאורייתא אין לה זמן קבוע, ולכן הוי מצות עשה שאין הזמן גרמא. ולפיכך אף על גב דרבנן קבעו זמני התפילה, וסמכוה אקרא ד''ערב ובקר וצהרים אשיחה'' כמו שכתבתי בריש סימן פ''ט, מכל מקום פשיטא שלא באו להקל על התורה לפטור נשים ועבדים ממצוה זו.

וזהו שאמרו במשנה <small><small>(כ ב)</small></small> דנשים ועבדים חייבים בתפילה. ופריך בגמרא: פשיטא? ומתרץ: מהו דתימא הואיל וכתיב בה ''ערב ובקר...'' כמצות עשה שהזמן גרמא דמי? קא משמע לן. כלומר: קא משמע לן דכיון דמן התורה אין לה זמן קבוע – חייבות. וכדברי הרמב''ם כתב גם הרי''ף, עיין שם.

<small><small>(ורש''י ז''ל מחק גירסא זו, שכתב: הכי גרסינן ''דרחמי נינהו'', ולא גרסינן ''פשיטא'', דהא לאו דאורייתא היא. עד כאן לשונו. דסבירא ליה כהרמב''ן שבארנו בריש סימן פ''ט דתפילה דרבנן. אבל הרי''ף והרמב''ם גירסתם ''פשיטא'', ולא גרסי ''דרחמי נינהו''. וזהו ברור בסייעתא דשמיא. וראיתי לגדולים שנדחקו לפרש להרמב''ם הך דרחמי נינהו, וברור הוא שלא גרסוה כלל. ודייק ותמצא קל.)</small></small>

!  ו
ולשיטת רש''י ותוספות והרמב''ן דתפילה דרבנן, ולכאורה כיון דעיקרה דרבנן וקבעוה בזמנים הוי הזמן גרמא – לזה גרסי בגמרא משום ''דרחמי נינהו''. ולפי' רש''י שם לא שייך כלל בדרבנן לחלק בין ''זמן גרמא'' ל''אין הזמן גרמא''. והתוספות שם כתבו דגם בדרבנן יש לחלק, כמו שפטרו נשים מהלל מפני שהזמן גרמא, אף על גב דהוה דרבנן <small><small>(סוכה לח א)</small></small>. אמנם מפני דתפילה רחמי נינהו תקנוה אף לנשים.

!  ז
והנה זהו וודאי דלרש''י נשים חייבות בשלוש תפילות ביום כאנשים, שהרי לדידיה אין חילוק בדרבנן בין ''זמן גרמא'' ל''אין זמן גרמא''. וגם להתוספות כן הוא, שהרי לדידהו אומרת הגמרא מפורש כן: דאף על גב דזמן גרמא, מכל מקום כיון דרחמי נינהו – חייבינהו רבנן אף בזמן גרמא, וממילא דחייבות כאנשים.

אבל להרי''ף והרמב''ם דלא גרסי טעם ''דרחמי'', אלא חיובן מן התורה מפני דאין הזמן גרמא, ממילא דאין חיובן אלא פעם אחת ביום ובאיזה נוסח שהוא. דאין לומר דאחרי שתיקנו חכמים שלוש פעמים ביום ובזמנן חל חיוב זה גם עליהן, דאם כן מאי פריך ''פשיטא'', הא טובא קא משמע לן? אלא וודאי כמו שכתבתי.

<small><small>(והמגן אברהם סעיף קטן ב' קיצר בזה. דוודאי להרמב''ם כן הוא, אבל לרש''י ותוספות וודאי חייבות בכל התפילות כאנשים ובזמנן. ותוספות ר''י כתבו: אף על פי שיש לה זמן קבוע, אפילו הכי כיון שאמרו הלואי שיתפלל אדם כל היום כולו – כאין הזמן גרמא דיינינן לה, ולפיכך נשים חייבות. אי נמי: מפני שהוא רחמים. עד כאן לשונם. ולא ידענא טעם הראשון למאי צריך? דלרש''י ותוספות הא מפורש הטעם משום דרחמי נינהו, ולהרי''ף והרמב''ם לא קשה כלל. וצריך לומר דסבירא להו דהיא דרבנן, ולפניהם לא היה הגירסא ''דרחמי נינהו'', והוה קשה להו: הא הזמן גרמא? וסבירא להו כתוספות דגם בדרבנן שייך זמן גרמא. ולזה תרצו שני תירוצים: ולתירוץ ראשון יש לומר דנשים לא נתחייבו רק פעם ביום, כמו להרמב''ם. והלבוש כתב טעם אחר לגמרי, עיין שם. וזה וודאי תימא: שהרי ראה גירסת רש''י ותוספות ''דרחמי נינהו'', וגם בבה''ג יש טעם זה וכן בירושלמי, עיין שם. ולפי זה בדוחק יש ליישב מה שנשים שלנו אינן זהירות בכל השלוש תפילות לשיטת רש''י ותוספות, ולהרי''ף והרמב''ם אתי שפיר. ודייק ותמצא קל.)</small></small>

!  ח
וקטנים חייבים לחנכם בתפילות אם הגיעו לחינוך. דלהרמב''ם דתפילה דאורייתא – פשיטא דהוי ככל המצות שחייב לחנכן, והחיוב מוטל על האב. ואפילו להסוברים דתפילה דרבנן, מכל מקום כיון דרחמי הוא – הטילו חכמים על האב להרגילן כגדולים.

ומכל מקום לענין איסור לאכול קודם התפילה – לא נהיג בהו ויאכילם קודם התפילה, דשמא יחלשו ויבואו לידי סכנה. ועוד: דדבר שאינו עצם איסור אלא תלוי בזמן – לא שייך בזה חינוך. ולכן מותרים לאכול גם קודם קידוש כמו שיתבאר בסימן רס''ט, ויאכילם בידיו.

!  ט
שנו חכמים במשנה <small><small>(שבת ט ב)</small></small>: מפסיקין לקריאת שמע, ואין מפסיקין לתפילה. ואוקמא בגמרא דמיירי בעוסק בתורה תדיר. וההפרש בין קריאת שמע לתפילה מפרש שם בירושלמי שלושה טעמים:

האחד: דקריאת שמע דאורייתא ותפילה דרבנן. והאומר כן סבירא ליה כהרמב''ן דתפילה דרבנן.
והשני: מפני שקריאת שמע זמנה קבוע מן התורה, ותפילה אין זמנה קבוע. והאומר כן סבירא ליה כהרמב''ם דתפילה מן התורה, אלא שאין זמנה קבוע. ובהכרח לומר כן: דאי סבירא ליה דהוה דרבנן, הא מדרבנן זמנה קבוע.
והשלישי: דקריאת שמע אינה צריכה כוונה רק בפסוק ראשון, ותפילה צריך כוונה, עיין שם. וגם הוא סובר דהוה דאורייתא.
ונמצא דמחלוקת רבותינו יש בירושלמי.

<small><small>(והשאגת אריה בסימן י''ד הקשה על הרמב''ם ממשנה זו, עיין שם. ולא ראה הירושלמי הזה, שמוכרח לפרש כמו שכתבתי. ודייק ותמצא קל.)</small></small>

!  י
איתא בגמרא שם דהא דעוסקין בתורה אין מפסיקין לתפילה – אינן אלא כגון רבי שמעון בן יוחאי וחבריו, שתורתן אומנתן ולא הפסיקו אף רגע. אבל כגון אנו מפסיקין בין לקריאת שמע בין לתפילה כשיעבור זמן התפילה, דאי לא יעבור הזמן – גם אנו מותרים ללמוד <small><small>(בית יוסף בשם הר''ן והמאור)</small></small>. ורבי שמעון בר יוחאי וחבריו אפילו כשיעבור הזמן – אסור להפסיק <small><small>(שם)</small></small>. ובקריאת שמע חייבים גם לקרוא אותה עם הברכות שלפניה ושלאחריה <small><small>(מגן אברהם סעיף קטן ד')</small></small>, דאף על גב דהם דרבנן מכל מקום כיון שנתחייבו בקריאת שמע – נתחייבו גם בברכותיה. ואחר כך פוסקין ולומדים, ולא יתפללו <small><small>(שם)</small></small>.

וזה שכתבנו דכשלא יעבור הזמן גם אנו מותרים ללמוד, זהו לשיטת רוב הפוסקים שחולקים על רש''י שאוסר ללמוד קודם התפילה, כמו שכתבתי בסימן פ''ט סעיף כ''ז, עיין שם. ושם נתבאר דכשמלמד לאחרים – אינו צריך להפסיק לא לקריאת שמע ולא לתפילה, דתלמוד תורה דרבים גדול מאוד. וכן עשה רבינו הקדוש, שהיה מעביר ידיו על עיניו וקורא רק פסוק ''שמע ישראל'', והיה מהדר ללמד הלכה שיש בה יציאת מצרים <small><small>(יג ב)</small></small>, ואחר הלימוד גומר הקריאת שמע <small><small>(מגן אברהם סעיף קטן ח')</small></small>.

ודע דאפילו לשיטת רש''י אם התחיל ללמוד – לא יפסיק אם אין השעה עוברת, וישאר עדיין זמן לקרוא קריאת שמע ולהתפלל <small><small>(שם סעיף קטן ט')</small></small>.

!  יא
ודע שדברי הרמב''ם בענין זה תמוהים מאוד. שכתב בפרק ששי דין ח: מי שהיה עוסק בתלמוד תורה והגיע זמן התפילה – פוסק ומתפלל. ואם היתה תורתו אומנתו ואינו עושה מלאכה כלל, והיה עוסק בתורה בשעת תפילתו – אינו פוסק, שמצות תלמוד תורה גדולה ממצות תפילה.

עד כאן לשונו. והוא תימא, שהרי בגמרא אמר רבי יוחנן: לא שנו אלא כגון רבי שמעון בר יוחאי וחבריו, אבל אנו מפסיקין..., וכמו שכתבו הטור ושולחן ערוך. וכיון דרבי יוחנן הפסיק כל שכן אנחנו. ורבי יוחנן פשיטא שהיתה תורתו אומנתו, ואיך כתב דמי שתורתו אומנתו אינו פוסק? האם אנחנו גדולים מרבי יוחנן? וצריך עיון גדול.

!  יב
ונראה שהרמב''ם מפרש מה שאמר כגון רבי שמעון בר יוחאי וחבריו – לא מיירי מצד גודל מעלתם ושקידתם אלא מפני שלא עשו שום מלאכה להתפרנס. וכיון שאינו מפסיק לפרנסה – אינו מפסיק גם לתפילה. אבל שארי תנאים ואמוראים היה להם איזה פרנסה כמפורסם בש''ס, ולכן מפסיקין. ולפי זה גם האידנא מי שאין לו שום מלאכה – גם כן לא יפסיק.

ודע שמדבריו משמע דרק בהגיע זמן התפילה מפסיק, וזהו כשיטת רש''י שכתבנו שאסור ללמוד קודם תפילה. ואפשר דכוונתו שיעבור הזמן, וצריך עיון.

<small><small>(לא תקנו ברכה על התפילה, עיין מגן אברהם סוף סעיף קטן ד'.)</small></small>

~ סימן קז - דין המסופק אם התפלל, ודין תפילת נדבה

!  א
כבר ידוע שאנשי כנסת הגדולה תיקנו לנו שלוש תפילות בכל יום. ואמרו <small><small>(לא א)</small></small>: יכול יתפלל אדם כל היום כולו? תלמוד לומר בדניאל: ''וזמנין תלתא...'', עיין שם.

ולזה אמרו <small><small>(כא א)</small></small>: היה עומד בתפילה ונזכר שהתפלל – פוסק, ואפילו באמצע ברכה. ועוד אמרו שם: ספק התפלל, ספק לא התפלל – אינו חוזר ומתפלל. והטעם: דתפילה דרבנן, וספיקא לקולא. ואפילו להרמב''ם דתפילה דאורייתא, מכל מקום אין לה נוסחא ידוע ולא זמן קבוע, ורק פעם אחת ביום. וכל זה הוא מדרבנן וכמו שכתבתי זה בריש סימן פ''ט.

אמנם רבי יוחנן אמר שם: ולואי שיתפלל אדם כל היום כולו. פירשו רש''י ותוספות ובה''ג דהלכה כרבי יוחנן בספק התפלל, אבל בוודאי התפלל הלכה שפוסק אפילו באמצע ברכה. וכן דעת כמה מהפוסקים.

ואף על גב דבדרבי יוחנן לא הוזכר כלל ספק התפלל, כתבו מדקבע הש''ס דבריו על ספק התפלל – מסתמא בכהאי גוונא מיירי. ועוד נראה לי משום דבירושלמי <small><small>(פרק רביעי הלכה ד)</small></small> מפורש כן, שאומר שם:

בעון קמי רבי יוחנן: ספק נתפלל ספק לא נתפלל? אמר לון: ולואי שמתפללין כל היום, למה שאין תפילה מפסדת.
עד כאן לשונו, הרי להדיא דאספק קאי.

<small><small>(והכי פירושו: הלואי שהיינו יכולים להתפלל כל היום. אלא שאסור לנו יותר משלוש פעמים, כמו שאמר: יכול יתפלל כל היום..., ואם כן הבו דלא להוסיף עלה. דזהו דווקא בוודאי התפלל, אבל בספק רשאי להתפלל. כן כתב הב''ח, עיין שם.)</small></small>

!  ב
ודע שהמאמר דבנזכר שהתפלל פוסק – אמרו שמואל. ואיהו אמר עוד מאמר שם בגמרא: התפלל, ונכנס לבית הכנסת ומצא ציבור שמתפללים, אם יכול לחדש בה דבר – יחזור ויתפלל. ואם לאו – אל יחזור ויתפלל. ומפרש בגמרא דאפילו יחיד לגבי ציבור – אסור לו בלא חידוש להתפלל שני פעמים. ואם היחיד לעצמו מותר לו להתפלל פעם שני על ידי חידוש אינו מבואר בגמרא. וזה שמבואר שם דציבור לא עדיף מיחיד, זהו דבלא חידוש גם בציבור אסור. אבל שיהא מותר גם ביחיד בלא חידוש לא שמענו.

ומלשון הבה''ג משמע להדיא דרק בציבור מותר על ידי חידוש, עיין שם. אבל לא כן דעת רבותינו כמו שיתבאר. וכן משמע מתוספות שם דעל ידי חידוש גם ביחיד מותר אף בוודאי התפלל, עיין שם.

!  ג
וזהו דעת רב האי גאון שהביאו הרא''ש. ותוספות ר''י שם והטור, דסבירא להו דזה שאמר רבי יוחנן הלואי שיתפלל כל היום כולו הוא על ידי חידוש, וזה שאסרו מלהתפלל יותר משלוש פעמים ביום זהו שלא על ידי חידוש, ואין חילוק בין בציבור ובין ביחידות. וזהו בוודאי התפלל צריך חידוש, אבל בספק התפלל אינו צריך חידוש, דכיון שצריך לחזור ולהתפלל על הספק – אין לך חידוש גדול יותר מזה <small><small>(תוספות ר''י)</small></small>.

ונמצא דלענין ספק התפלל הוה דעת הגאון כדעת רש''י ובה''ג. אך בוודאי התפלל, אם מותר על ידי חידוש להתפלל עוד ביחיד – לא נתברר לנו דעת רש''י. <small><small>(וגם בבה''ג אפשר לדחוק כדברי הגאון, דלאו דווקא קאמר בציבור. ודוחק, עיין שם.)</small></small> ועיין בסעיף ה.

!  ד
והרמב''ם ז''ל דעתו שווה לדעות הקודמות בוודאי התפלל, דעל ידי חידוש מותר לו לחזור ולהתפלל. אמנם בספק התפלל חולק על הדעות הקודמות, ואצלו שווה וודאי לספק כמו שיתבאר. וזה לשונו בפרק ראשון דין ט:

תפילות אלו אין פוחתין מהן, אבל מוסיפין עליהם. אם רצה אדם להתפלל כל היום כולו הרשות בידו, וכל אותן התפילות שיוסיף כמו מקריב נדבות. לפיכך צריך שיחדש דבר בכל ברכה וברכה מן האמצעיות מעין הברכות, ואם חידש אפילו בברכה אחת – דיו כדי להודיע שהיא נדבה ולא חובה. ושלוש ראשונות ושלוש אחרונות לעולם אין מוסיפין בהם, ולא פוחתין בהם, ואין משנים בהם דבר.
עד כאן לשונו.

!  ה
ובפרק עשירי דין ו כתב:

מי שנסתפק לו אם התפלל או לא התפלל – אינו חוזר ומתפלל. אלא אם כן התפלל תפילה זו על דעת שהיא נדבה, שאם רצה יחיד להתפלל כל היום תפילת נדבה – מתפלל.
עד כאן לשונו. וכוונתו שיחדש בה דבר כמו בפרק ראשון, שהרי כתב ''על דעת שהיא נדבה'', ובפרק ראשון ביאר דנדבה צריך חידוש. ולא חש בכאן לבאר זה, וסמך על מה שכתב שם.

והולך בשיטת הרי''ף, דרבי יוחנן שאמר ולואי שיתפלל... – לא מיירי בוודאי בלבד או בספק בלבד, אלא בכל ענין כן הוא. ובאמת גם בדברי הגאון לא נתבאר זה. אלא דרבינו יונה פסק כן דבספק אינו צריך חידוש. ואינהו לא סבירא להו כן אלא בכל ענין צריך חידוש ועל דעת נדבה.

!  ו
עוד כתב הרמב''ם שם בפרק עשירי:

מי שהיה עומד בתפילה, ונזכר שכבר התפלל – פוסק, ואפילו באמצע ברכה.
עד כאן לשונו.

ואין להקשות: למה יפסוק, יגמרנה לנדבה ויחדש בה דבר? דכבר ביאר הרי''ף שם מטעם דכבר התחילה לשם חובה, והוי כמקריב שני תמידים, עיין שם. וזהו שסיים הרמב''ם שם דאם היתה תפילת ערבית – אינו פוסק, שלא התפלל אותה מתחילה אלא על דעת שאינה חובה. עד כאן לשונו. כלומר: דקיימא לן תפילת ערבית רשות.

והראב''ד לא נחה דעתו בזה, וכתב: אין כאן נחת רוח. עד כאן לשונו. וכוונתו: דהא אנו קבלנו עלינו תפילת ערבית לחובה <small><small>(כסף משנה)</small></small>. ואינה השגה, והרי הרמב''ם עצמו לא חילק בכל הדינים שנתבארו בין ערבית לשארי תפילות מפני שאנו קבלנו לחובה. אלא שלענין זה לפסוק באמצע התפילה מוקמינן אעיקר דינא. ונראה לי דכוונתו שעל כל פנים יחדש בה דבר. דנהי דשניהם רשות, מכל מקום הא בשניה צריך לחדש איזה דבר דלא ליהוי תפילות שוות.

<small><small>(כן נראה לעניות דעתי. ואם כי יש לחלק, מכל מקום נראה כן. ודייק ותמצא קל.)</small></small>

!  ז
ודע דהרי''ף ז''ל לא הזכיר כלל דצריך לחדש בה דבר, וסבירא ליה דגם בלא חידוש יכול להתפלל נדבה. ואף על גב דאחר כך הביא הרי''ף הך דמצא ציבור שמתפללין אם יכול לחדש..., מכל מקום לא משמע דקאי גם אדינים הקודמים. וראיה לזה מדברי הטור, שכתב:

ואם אינו יודע לחדש דבר, וגם ברי לו שהתפלל, ורוצה להתפלל אדעתא דנדבה – להרי''ף יכול להתפלל... ולהגאון אין להתפלל נדבה בלא חידוש. וכן כתב: אי אפשר...

עד כאן לשונו.

ודעת הרמב''ם בזה כדעת הגאון כמו שבארנו. ודעת הראב''ד בפרק ראשון כהרי''ף דאינו צריך חידוש, עיין שם.

!  ח
כתב הרמב''ם שם בפרק ראשון:

אין הציבור מתפללין תפילת נדבה, לפי שאין הציבור מביאין קרבן נדבה. ולא יתפלל אפילו יחיד מוסף שתים, אחת חובת היום ואחת נדבה, לפי שאין מתנדבים קרבן מוסף. ויש מן הגאונים מי שהורה שאסור להתפלל תפילת נדבה בשבתות וימים טובים, לפי שאין מקריבין בהם נדבה אלא חובה בלבד.
עד כאן לשונו. והראב''ד כתב דמטעם אחר אין להתפלל שני תפילות בשבת ויום טוב: מפני שכל תפילה יתירה אינה אלא לבקש רחמים ותחנונים, ובתפילות שבת ויום טוב ליכא רק שבחות והודאות, וכל כי האי המותר הוה ברכה לבטלה. וכן ברכות ''יוצר'' ודערבית, וברכות פירות, וברכות המצות – אסור לכופלן, עיין שם.

ומה שכתב הרמב''ם דאין ציבור מביאין נדבה, אף על גב דמביאין עולות נדבות בעת שהמזבח היה בטל, וזה נקרא ''קיץ המזבח'' – לא שכיחא כולי האי, דרובא דרובא לא היה המזבח בטל <small><small>(מגן אברהם סעיף קטן ה')</small></small>. ועוד: דקראי דקרבנות נדבה ביחיד כתיבי, ולא בציבור. ומכל מקום היחיד המתפלל תפילת נדבה יכול להתפללה בציבור <small><small>(אליה רבה)</small></small>.

!  ט
ויש לי שאלה בזה: דאם התפילה השניה היא במקום נדבה, אם כן איך מתפללין במנחה תפילת נדבה? הא לאחר שהתפלל מנחת חובה הוי כהקריב מנחת חובה, והיינו תמיד של בין הערבים, והרי אחר תמיד של בין הערבים אסור להקריב עוד קרבן, דעליה השלם כל הקרבנות כולם <small><small>(פסחים נח ב)</small></small>?

ונראה לי ליישב: כיון דאין האיסור אחר תמיד של בין הערבים רק שחיטה וזריקה, אבל הקטרה מותר שהרי מקטירין כל הלילה, ולכן כנגדן מתפלל נדבה. והרי תפילת ערבית תיקנו כנגד הקטרת איברין ופדרין, כדתניא ריש פרק רביעי, עיין שם.

!  י
רבינו הבית יוסף פסק כהרמב''ם, לבד בספק התפלל פוסק דלא כוותיה. וזה לשונו בסעיף א:

אם הוא מסופק אם התפלל – חוזר ומתפלל, ואינו צריך לחדש שום דבר...
עד כאן לשונו. ולהרמב''ם הא צריך להתפללה לשם נדבה ועל ידי חידוש.

וכתב הרשב''א דצריך להתנות: אם לא התפללתי תהא לחובתי, ואם התפללתי תהא לנדבתי <small><small>(מגן אברהם סעיף קטן א' ובית יוסף)</small></small>. ותמיהני: דאם כן הרי צריך לחדש בה דבר, דאין נדבה בלא חידוש לדעת הרמב''ם? והרבה מן הפוסקים כמו שכתבתי. והרשב''א אפשר דסבירא ליה כהרי''ף והראב''ד דלא בעי חידוש, כמו שכתבתי בסעיף ז. וצריך עיון.

ודע שיש מי שאומר דבערבית אינו צריך להתפלל בספק התפלל ספק לא התפלל, דתפילת ערבית רשות <small><small>(דה''ח)</small></small>. ולא משמע כן מכל הפוסקים. ואדרבה הא הרמב''ם מקיל יותר בערבית, כמו שכתבתי בסעיף ו.

!  יא
ובענין לחדש דבר בתפילתו, כבר הבאנו מהרמב''ם דלכתחילה יחדש בכל ברכה, ובדיעבד די בברכה אחת. וכן כתב הטור, רק שכתב דב''שומע תפילה'' לא מהני החידוש מפני שהיא ברכה כללית, ויכול לשאול כל מה שירצה, ולא מיחזי חידושא כל כך, עיין שם. וכל הפוסקים לא הביאו זה.

והרא''ש ז''ל הקשה: מה שייך שאין יכול לחדש דבר? מי הוא אשר לא יכול לחדש דבר? ולכן פירש דבעינן שיתחדש אצלו דבר בקשה, הן בפרנסה הן בשארי ענינים. ורבינו הרמ''א הביא זה בסעיף ב, עיין שם.

ורבינו הבית יוסף בספרו הגדול הקשה על זה, שהרי הרבה יש שאין יכולים לחדש דבר, שהמה אנשים פשוטים. ויותר תימא: דבברכות <small><small>(כט ב)</small></small> מבואר להדיא דפירושא ד''אינו יכול לחדש'' היינו שאין ביכולתו להוסיף, עיין שם <small><small>(מגן אברהם סעיף קטן ד')</small></small>.

!  יב
ונראה לי דדברי הרא''ש צודקים. דהנה הטור ושולחן ערוך סעיף ד כתבו:

הרוצה להתפלל תפילת נדבה – צריך שיהא מכיר את עצמו זהיר וזריז ואמיד בדעתו, שיוכל לכוון בתפילתו מראש ועד סוף. אבל אם אינו יכול לכוין יפה – קרינן ביה ''למה לי רוב זבחיכם''. והלואי שיוכל לכוין בשלוש תפילות הקבועות ליום.
עד כאן לשונם. וזהו מתשובת הרא''ש, עיין שם.

ואם כן אדם כזה פשיטא שאינו איש פשוט אלא תלמיד חכם הזהיר וזריז. ואיש כזה פשיטא שביכולתו לחדש דבר, מה שאין כן בברכות שם דמיירי בכלל ישראל – פשיטא שיש הרבה עמי הארץ שאין יודעים לחדש דבר. ומכל מקום ממה שנתבאר יש להרחיק עצמו בזמן הזה מלהתפלל תפילת נדבה, כי אין אנו זהירים וזריזים. ובאמת לא ראינו מעולם מי שיעשה כן.

!  יג
ומכל מקום בספק התפלל ספק לא התפלל – גם האידנא צריך לחזור ולהתפלל. שהרי לפי רוב הפוסקים מעיקר הדין צריך לחזור ולהתפלל ולא מתורת נדבה, שהרי אינו צריך לחדש בה דבר כפסק רבינו הבית יוסף, כמו שכתבתי בסעיף י.

ואף שכתבנו שם דלהרשב''א צריך להתנות, נראה שאינו לדעת רוב הפוסקים. וכן יש להורות.

<small><small>(והחיי אדם פסק גם בזה דאין להתפלל, ולא נראה.)</small></small>

~ סימן קח - דידין מי שלא התפלל בטעות או באונס או במזיד

!  א
כתב הרמב''ם בפרק שלישי דין ח:

כל מי שעבר עליו זמן תפילה ולא התפלל במזיד – אין לו תקנה, ואינו משלם. אבל בשוגג, או שהיה אנוס או טרוד – משלם אותה תפילה בזמן תפילה הסמוכה לה, ומקדים תפילה שבזמנה ואחריה מתפלל את התשלומין.
כיצד? טעה ולא התפלל שחרית, ועבר חצי היום – יתפלל מנחה שתים, ראשונה תפילת מנחה והשניה תשלומי שחרית. טעה ולא התפלל מנחה עד ששקעה החמה – יתפלל ערבית שתים, ראשונה ערבית והשניה תשלומי מנחה. טעה ולא התפלל ערבית עד שעלה עמוד השחר – מתפלל שחרית שתים, ראשונה שחרית והשניה תשלומי ערבית.
טעה ולא התפלל לא תפילה זו ולא תפילה הסמוכה לה – אינו משלם אלא אחרונה בלבד. כיצד? טעה ולא התפלל לא שחרית ולא מנחה – מתפלל ערבית שתים, ראשונה ערבית והשניה תשלומי מנחה. אבל שחרית אין לה תשלומין שכבר עבר זמנה. וכן בשארי תפילות.

עד כאן לשונו <small><small>(וכל זה הוא בריש פרק רביעי)</small></small>.

!  ב
והנה זה שכתב דבמזיד אין לו תקנה, כתבו הרא''ש והרשב''א שם בשם הגאון וזה לשונו: ביטל במזיד – מעוות לא יוכל לתקן. ולית ליה אלא שכר רחמי, דרשות בעלמא הוא. אבל שכר מצוה לית ליה. וכתבו דמדברי הגאון מוכח דאם רוצה לחזור ולהתפלל בתפילה הבאה שני תפילות, הראשונה לחובה והשניה לתשלומין שביטל – רשאי, ויש לו שכר תפילת רחמי דרשות, עיין שם. וכן פסקו הטור והשולחן ערוך סעיף ז. וההפרש בינה ובין טעה, דבטעה חייב בתשלומין ויש לו שכר מצוה, ובהזיד אינה אלא רשות. ולזה קראה הש''ס שם ''מעוות לא יוכל לתקון'', כלומר: דהמצוה נאבד ממנו.

וכתבו עוד דאינו צריך לחדש בה דבר. אף על גב דרשות בעלמא היא, מכל מקום אינה דומה לתפילת נדבה דבעי חידוש כמו שכתבתי בסימן הקודם. דכיון דכאן מתפלל אותה בתפילה הסמוכה לה, ובטעה כהאי גוונא היה ראוי להתפלל בלא חידוש, ולכן אפילו במזיד דומה לטעה בפרט זה <small><small>(בית יוסף וט''ז סעיף קטן ה')</small></small>.

!  ג
אבל דבריהם תמוהים. דהנה הרמב''ם והטור והשולחן ערוך פסקו דלא מהני תשלומין רק לתפילה הסמוכה. וזה לשון הטור ושולחן ערוך סעיף ד:

אין תשלומין אלא לתפילה הסמוכה בלבד. שאם טעה ולא התפלל שחרית ולא מנחה – מתפלל ערבית שתים, האחרונה לתשלומי מנחה. אבל שחרית אין לה תשלומין, וכן בשארי תפילות.
עד כאן לשונם. ואף על פי שהבה''ג כתב דמהני תשלומין לשני תפילות כמו שכתב הטור בשמו, ומכל מקום הכריעו להלכה דלא כוותיה. מיהו על כל פנים יש חולקים על דין זה. ועל כל זה כתב רבינו הבית יוסף בסעיף ה דאף על פי שאין תשלומין אלא לתפילה הסמוכה לאותה תפילה, ותפילות אחרות שהפסיד אין להם תשלומין, מכל מקום אם רצה להתפלל אותה נדבה ושיחדש בה שום דבר – הרשות בידו, ונכון לעשות כן. עד כאן לשונו.

והשתא קל וחומר הדברים: דאם בשגג ולדעת הבה''ג מהני תשלומין, עם כל זה פסק דצריך חידוש – כל שכן במזיד דצריך חידוש. וכבר הקשו עליו זה <small><small>(ב''ח והגר''א סעיף קטן ח')</small></small>.

!  ד
ונראה לי בדעת רבינו הבית יוסף בשנדקדק מנא לן להגאון דבמזיד יכול להתפלל תפילת הרשות, ויש מי שהקשה עליו כן <small><small>(ב''ח בסימן רל''ד)</small></small>. והנראה שכן דקדק הגאון מלשון הש''ס שם, שאומר: ''מעוות לא יוכל לתקון'' – זה שביטל קריאת שמע של שחרית או קריאת שמע של ערבית, או תפילה..., עיין שם.

ומדמה תפילה לקריאת שמע, ובקריאת שמע פשיטא שיכול לקרות קריאה דרשות, דלא יהא אלא כקורא בתורה. ואם כן הכא נמי בתפילה. וכיון שמפורש בגמרא שיכול להתפלל רשות, אם כן לא דמי לתפילת נדבה ואינה צריכה חידוש. מה שאין כן בתפילה שאינה סמוכה שלא נזכרה כלל בגמרא לשיטתו, ואינה אלא תפילת נדבה, לפיכך צריכה חידוש.

!  ה
ומה נקרא ''אנוס''? לאו דווקא אונס גמור. אלא אפילו לא התפלל בעוד שיש לו זמן להתפלל מפני שהיה סבור שעדיין ישאר לו זמן אחר אותו עסק שהיה מתעסק בו, ובין כה וכה עברה לו השעה.

וכן מי שהיה טרוד בצורך ממונו שלא יבוא לידי הפסד, ועל ידי כך הפסיד מלהתפלל, כגון שהיה אצל אדון לתבוע המגיעו ונמשך עמו בדברים עד שעבר הזמן, והוא סבור שעוד לא יעבור הזמן, או שעסק במסחרו להניח הסחורות על מקומם וסבור שישאר לו שהות להתפלל אחר שיגמור.

ויותר מזה: אפילו ישב בטל והגיע זמן התפילה, והיה יכול להתפלל ונתעצל, ואמר ''עוד יש זמן להתפלל'' ואחר כך נשכח ממנו כי צריך להתפלל – מקרי גם כן ''אונס'' דשכחה הוי אונס <small><small>(מגן אברהם סעיף קטן י''א)</small></small>.

וכן כשישב לשתות בדמיונו שלא ישתכר, ונשתכר ועבר הזמן – הוי אונס.

כללו של דבר: שלבד מזיד גמור הוי בכלל שוגג או אנוס או מוטעה, ומשלים בתפילה הסמוכה כמו שכתבתי.

!  ו
וכתב רבינו הרמ''א בסעיף ח:

מיהו לכתחילה לא יעבור זמן תפילה משום הפסד ממון.
עד כאן לשונו. לכאורה נראה בכוונתו דאפילו בהפסד ברור לא יעבור זמן תפילה.

ואי אפשר לומר כן, שהרי אפילו במצות עשה דאורייתא וזמנה עוברת, כמו אתרוג בסוכות שמחויב להוציא ממון עליה, ועם כל זה אינו מחויב לפזר ממון הרבה <small><small>(תוספות בבא קמא ט ב)</small></small>, וכמו שיתבאר בסימן תרנ''ו. ורבינו הבית יוסף שם בספרו הגדול תמה על מי שאמר שצריך להוציא על זה עישור נכסיו, עיין שם. קל וחומר בתפילה, שאפילו לדעת הרמב''ם מן התורה אינה אלא פעם אחת ביום כמו שכתבתי ריש סימן פ''ט, שאינו מחויב לאבד ממון רב בשבילה. ומה גם שיש לה תשלומין בתפילה הסמוכה. ונהי דמידת חסידות היא זו, ו''קדוש'' יאמר לו, אבל על פי עיקר הדין אי אפשר לומר כן.

!  ז
ולכן נראה לעניות דעתי ברור דכוונתו בחשש הפסד ממון, ולא בהפסד ברור. וכן מבואר ממקור הדין בתרומת הדשן <small><small>(סימן ה')</small></small>, באחד שהלך אל הפקידים לסייעו לגבות חובותיו, ונזקק לדבר עמהם הרבה, עיין שם. ובזה כתב דלכתחילה אין לבטל, ואין לו לחוש להפסד ממון, דאפילו בתורה זמן תורה לחוד וזמן תפילה לחוד. ותנן: הוי מחשב שכר מצוה כנגד הפסדה... עד כאן לשונו. וזהו לחשש הפסד ממון, ולא להפסד ברור <small><small>(כן נראה לפי עניות דעתי)</small></small>.

!  ח
ידוע שבזמן הקדמון היו מתפללים ערבית בעוד היום גדול. ומעשה באחד שלא התפלל עדיין מנחה, ובא לבית הכנסת סמוך לערבית, וירד לפני התיבה והתפלל ערבית. ולכאורה הוא כהזיד ולא התפלל מנחה. ומכל מקום אינו כן, שהרי עדיין לא עבר היום וזמן מנחה הוא. ואף על גב דכיון שעשאו לילה אי אפשר לו להתפלל מנחה, כמו שכתבתי בסימן ל שאין לו להניח תפילין לאחר מעריב אף שעדיין הוא יום, מפני שכבר עשאו לילה והוה תרתי דסתרי – לא דמי, דתפילין ליתא בלילה כלל ושפיר הוי תרתי דסתרי. אבל תפילת מנחה הא איתא בלילה בתשלומין, ולכן אין זה תרתי דסתרי. ולכן אין זה דומה למזיד <small><small>(מגן אברהם סעיף קטן י', וזהו כוונתו)</small></small>.

ופשוט הוא דאם היה סבור שמותר להתפלל ערבית קודם מנחה דוודאי הוי שוגג, ולכן יתפלל עוד פעם לתשלומי מנחה. ואם אמר בערבית ''יעלה ויבוא'' מפני שמחר הוא ראש חודש – יאמר גם בתפילה השניה לתשלומין <small><small>(שם)</small></small> אף שמתפללה בעוד יום, שהרי כבר עשאה לילה.

!  ט
וזה שכתב שמתפלל ראשונה חובה ושניה לתשלומין, כתב רבינו הבית יוסף בסעיף א דאם היפך – לא יצא ידי תפילה שהיא תשלומין, וצריך לחזור ולהתפלל אותה. וכן הדין בכל מקום שצריך להתפלל תפילה לתשלומין. עד כאן לשונו.

ויש מי שאומר הטעם משום דהחוב הוא תדיר, וקודם לתשלומין שאינו תדיר <small><small>(לבוש)</small></small>. ואי אפשר לומר כן, דתדיר אינו לעיכובא <small><small>(מעדני יום טוב)</small></small> כדמוכח במנחות <small><small>(מט א)</small></small>.

ויש מי שאומר דעשו לתקנה, כדי שלא יבוא לכתחילה להתפלל בלא זמנו. ולכן עשו שזהו לעיכובא להתפלל החובה תחילה, וממילא שלא יבוא לפשיעה זו <small><small>(שם)</small></small>. וגם זה אינו מובן, דאיפא נמצא גזירה זו? ועוד: דהתינח במזיד, אבל אם עשה זה בשוגג לא שייך גזירה זו. ורבינו הבית יוסף לא חילק בזה <small><small>(וכן כתב הפרי מגדים)</small></small>. אלא וודאי דאין עולה תפילת תשלומין קודם תפילת חובה.

ונראה לי הטעם: דכיון דתפילה הוה כעומד לפני המלך, הרי בהכרח לשלם חובתו ההוה תיכף ומיד, ואם לאו הרי הוא כמורד במלכות. ואחר כך יבקש על אשר לא עמד לפניו יתברך מקודם. ואיך יבקש מחילה על העבר, ומורד עתה בעמדו לפניו?

<small><small>(ועיין אליה רבה שנתן גם הוא טעם. והנראה לעניות דעתי כתבתי.)</small></small>

!  י
רבינו הרמ''א בספרו דרכי משה כתב דרק אם התכוין בראשונה לשם תשלומין, והשניה לחובתו – לא יצא, וצריך להתפלל התשלומין אחר כך. ויש מי שאומר דכוונה בלב אינו מעכב אלא אם כן יש גילוי דעת בפה. כגון שהתפלל הראשונה בלא ''אשרי'' והשניה ב''אשרי'', דמוכח שהיא לשם מנחה. או אפשר דבעינן בתפילה עצמה גילוי דעת, כמו שיתבאר בענין הבדלה במוצאי שבת <small><small>(מגן אברהם סעיף קטן ב')</small></small>.

ולי נראה עיקר כדברי רבינו הרמ''א, דאם לא כן לא משכחת לה הך דינא אלא במציאות רחוקה, כמו במוצאי שבת וכהאי גוונא, ולא משמע כן מהפוסקים. ובאמת לפי הטעם שבארנו דהוה כעומד לפני המלך – אתי שפיר, דהרי הקדוש ברוך הוא יודע מחשבות, וממילא כשאינו מחשב לשם חובתו – הרי הוא כמורד במלכות לפי הסברא שכתבנו.

<small><small>(ומה שכתב המגן אברהם ראיה מתרומת הדשן, דבהבדיל בשניהם יצא אף שכיון להיפך – אינה ראיה כלל. דהתם נראה כן להדיא שכיון בראשונה לשם חובה מדהבדיל בה, והטעות היה בשניה שכיון בה גם כן לשם חובה כמבואר מלשונו, עיין שם היטב. דאם לא כן למה לא כתב התרומת הדשן דין זה אשני תפילות שוות שבחול? ודייק ותמצא קל.)</small></small>

!  יא
כשלא התפלל מנחה, ומתפלל ערבית שתים – יתפלל ערבית כדרכו: קריאת שמע וברכותיה ושמונה עשרה, ואחר כך ישהה כדי הילוך ארבע אמות ויתפלל לתשלומי מנחה. ורבינו הרמ''א כתב בסעיף ב שיאמר ''אשרי'' קודם השניה.

אבל יש שהזהירו שלא לומר ''אשרי'' בערבית, ואפילו אחר מנחה אין דעת חכמי המקובלים נוחה לומר ''אשרי''. וכן מבואר בזוהר. ומה שביום הכיפורים אומרים ''אשרי'' ב''נעילה'', דיום הכיפורים הוי עת רצון כל היום <small><small>(מגן אברהם סעיף קטן ה')</small></small>.

ולכן יאמר מזמור אחר. ואין זה מעכב כלל, כמו שכתבתי דרק כששוהה ארבע אמות יכול להתפלל.

ופשוט הוא דאם מקודם התפלל שמונה עשרה, ואחר כך התפלל קריאת שמע וברכותיה ושמונה עשרה – הרי גילה דעתו שהקדים תשלומין לחובה, וצריך להתפלל אחרת לתשלומין. ויראה לי שאינו נאמן לומר שכיון בראשונה לחובה, דאם כדבריו למה אמר קריאת שמע וברכותיה על השניה?

!  יב
וכשלא התפלל ערבית, ומתפלל שחרית שתים – פשוט הוא דאחר שמונה עשרה אחר תחנון יתפלל השניה לתשלומין. ואם ירצה יכול להתפלל אחר ''אשרי'', ''ובא לציון''. ואם התפלל שמונה עשרה קודם התפילה, ואחר כך התפלל כל סדר התפילה עם השמונה עשרה – הרי גילה בדעתו שהתפלל של תשלומין קודם, וצריך לחזור ולהתפלל וכמו שכתבתי.

וכשלא התפלל שחרית, ומתפלל מנחה שתים – יאמר ''אשרי'' קודם הראשונה, ואחר כך אומר תחנון או מזמור אחר, או ישהה ארבע אמות. ומה שטוב יותר לומר איזה מזמור, כדי לעמוד בתפילה מתוך דברי תורה.

ונראה לי דבמנחה אם התפלל ראשונה בלא ''אשרי'', והשניה ב''אשרי'' – אין הכרח לומר שכיון הראשונה לתשלומין. ואם אומר שכיונה לחובה – נאמן, דמ''אשרי'' אין הכרח כל כך. ולא דמי למה שכתבתי מקודם.

!  יג
וכבר נתבאר דאין תשלומין אלא בתפילה הסמוכה. וכתב רבינו הבית יוסף בסעיף ג:

הא דמשלים התפילה שהפסיד – דווקא בזמן תפילה. אבל בשעה שאין זמן תפילה – לא.
עד כאן לשונו. ולא אדע מתי ''אינו זמן תפילה'', דעד חצות הא יכול להתפלל שחרית, ומחצות עד הלילה הוי זמן מנחה, וכל הלילה הוי זמן ערבית. ודוחק לומר דכוונתו על החצי שעה מן חצות שאין להתפלל בו עדיין מנחה.

ובאמת מקור דין זה הוא מהרשב''א, כמו שכתב בספרו הגדול. וסבירא ליה כשיטת בה''ג, דאפילו להרבה תפילות מהני תשלומין. ולזה אומר דאלו התפילות – יתפללם בזמן תפילה, כלומר: שיתפלל של חובה ואחר כך ישלימם, עיין שם. וכמבואר מלשונו שכתב: ומיהו דווקא בזמן תפילה, שכיון שהוא זמן תפילה והוא עוסק בתפילתו – חוזר ומשלים מה שטעה בתפילותיו. דאם לא כן מאי ''מתפלל שתים'' דקאמר? לימא: טעה ולא התפלל שחרית קודם חצות – חוזר ומתפלל לאחר חצות. טעה ולא התפלל מנחה – יתפלל כל הלילה... עד כאן לשונו.

ואם כן רבינו הבית יוסף שכבר פסק שצריך להתפלל החובה מקודם – כל דין זה אך למותר. וצריך עיון.

!  יד
ונראה דאם נזכר אחר תפילת חובתו ששכח התפילה הקודמת – יכול להתפלל תפילה שניה לתשלומין. ולפי זה יש להסתפק כשהתפלל שחרית, ואחרי שליש היום נזכר שלא התפלל ערבית, אם יכול להתפללה שהרי אינה זמן תפילה של שחרית? ואם נאמר כן, נוכל לישב דברי רבינו הבית יוסף בפשיטות, דזהו כוונתו במה שכתב ''דווקא בזמן תפילה...'', כלומר: דלא מהני תשלומין לערבית רק עד שליש היום.

אבל לא משמע כן מכל הפוסקים. ולהדיא נראה דלענין זה נחשב עד חצות זמן תפילת שחרית. ולמעשה צריך עיון בדין זה.

וראיתי לגדולים דפשיטא להו דאחר שליש היום אין השלמה לתפילת ערבית <small><small>(פרי מגדים ודה''ח)</small></small>. ויש מי שרוצה לומר דגם השלמת תפילת המנחה אינה אלא עד חצות הלילה. וכל אלה דברים תמוהים הם בעיני, שהרי כבר נתבאר בריש סימן פ''ט דאף על גב דקיימא לן כרבי יהודה דזמן תפילה עד ארבע שעות, מכל מקום כיון דלרבנן עד חצות לכתחילה, ולכן אפילו לרבי יהודה אף אם במזיד לא התפלל עד ארבע שעות מכל מקום יתפלל עד חצות. ובארנו זה שם בסעיף י''ג, עיין שם.

ואם כן לתפילת השלמה דמהני עד חצות. וכל שכן בתפילת ערבית דעיקר זמנה כל הלילה, אלא שכדי להרחיק מן העבירה הוה לכתחילה עד חצות הלילה, כדתנן ריש ברכות ויתבאר בסימן רל''ה. וקל וחומר להשלמה.

<small><small>(ודברי הגר''ז בשולחן ערוך שלו סעיף ז' יותר תמוה, שתפס בדברי הבית יוסף דאם לא התפלל מיד אחר תפילת חובה – אסור לו להתפלל התשלומין, עיין שם. ומנא לן הא? והרי מקור הדין הוא מהרשב''א, והוא כתב זה לענין להתפלל החובה מקודם כמו שכתבתי. והעטרת זקנים תפס דכוונתו לענין החצי שעה שאחר חצות, עיין שם. וגם זה תמוה כמו שכתבתי. ולעניות דעתי נראה ברור לדינא כמו שכתבתי. ודייק ותמצא קל.)</small></small>

!  טו
אין תשלומין לתפילת מוסף, כשעבר היום ולא התפלל. דהיאך יקרא הקרבנות וכבר עבר זמן מוסף? ועבר זמנו בטל קרבנו. אבל שארי תפילות רחמי נינהו <small><small>(מגן אברהם סעיף קטן ט')</small></small>. ואף על גב דכשיתפלל בלילה לתשלומין הלא יתפלל של חול כמו שיתבאר, ולא יזכיר הקרבנות כלל, מכל מקום לא שייך לתשלומי קרבן שכבר עבר זמנו <small><small>(ט''ז סעיף קטן ד')</small></small>.

ונראה דאפילו מוסף של ראש השנה שיש בה רחמי טובא, מלכיות זכרונות ושופרות – מכל מקום אינו בתשלומין, דעיקר מוסף הוא לקרבנות. וגם עיקרי תפילות אלו אינם שייכים רק לראש השנה, ודומים לקרבן מוסף שעבר זמנו ובטל קרבנו.

!  טז
שליח הציבור יוכל לצאת תפילת השלמה בחזרת שליח הציבור. כגון שלא התפלל ערבית, ובשחרית מתפלל בלחש ובקול רם – יצא חובת ההשלמה. ולא עוד אלא אפילו אחר שחייב בהשלמה, ושומע משליח הציבור מתחילתו ועד סופו – יצא בזה; אף על פי ששליח הציבור מכוונה לשם שחרית והוא מכוונה להשלמה, מכל מקום לית לן בה <small><small>(עיין מגן אברהם סעיף קטן א', ובש''ת סעיף קטן א' בשם ברכי יוסף)</small></small>.

ודע דכשם שאין השלמה לתפילת מוסף, כמו כן תפילת מוסף אין מועיל להשלמה. ומי ששכח להתפלל שחרית והתפלל מוסף – יתפלל השחרית אחר המוסף אם הוא עדיין קודם חצות. ומי שלא התפלל שחרית ומוסף, ונזכר לאחר חצות – יתפלל מנחה ואחר כך מוסף, ששניהם חובת הזמן, ואחר כך יתפלל שחרית להשלמה. ואם הקדים מוסף למנחה – יצא <small><small>(שם)</small></small>. אבל אם הקדים שחרית למנחה – לא יצא, מפני שהקדים התשלומין קודם החובה. אך אם הקדים השחרית למוסף, נראה לי דיצא אף על גב דמוסף הוי חובה, מפני שאין ענינו כלל עם שחרית.

!  יז
לפעמים תפילת ההשלמה הוי תפילה אחרת מהתפילה שמשלים בעדה, ומועיל. כיצד? כך אמרו חכמינו ז''ל <small><small>(ריש פרק רביעי)</small></small>: טעה ולא התפלל מנחה בערב שבת – מתפלל בשבת שתים של שבת, והוי ראשונה לחובה והשניה להשלמה.

והטעם: מפני שכך נאמרה עיקרה של הלכה, שבעד תפילה זו מחויב בתפילה הבאה שתי תפילות השייך לזמן הבאה. וממילא כיון שחלה עליו קדושת שבת – מחויב בכל תפלותיו להזכיר של שבת.

אך בזה אפשר דאם לא הזכיר של שבת בשניה – יצא, כיון דסוף סוף היא לתשלומין של חול <small><small>(מגן אברהם סעיף קטן י''ב)</small></small>. ויש חולקין בזה <small><small>(ט''ז)</small></small>. והעיקר כדעה ראשונה <small><small>(אליה רבה וכנסת הגדולה)</small></small>.

!  יח
וכן אם לא התפלל מנחה בערב ראש חודש – מתפלל בערבית שתים, ומזכיר ''יעלה ויבוא'' בשתיהן. ואם לא הזכיר בשתיהן – יצא, דבערבית ראש חודש אינו צריך לחזור ולהתפלל כששכח ''יעלה ויבוא''. וכן אם הזכיר בראשונה ולא בשניה. אבל אם הזכיר בשניה ולא בראשונה – צריך לחזור ולהתפלל, משום דבזה גלי אדעתיה שהתפלל הראשונה לתשלומין, והקדימה לחובה ולא יצא.

ויש להסתפק במי שלא התפלל ערבית בראש חודש, והתפלל שחרית שתים ולא הזכיר ''יעלה ויבוא'' בשניה. מי נימא כיון דבערבית אם לא אמר ''יעלה ויבוא'' אין מחזירין אותו, גם כאן אין מחזירין אותו? או אפשר כיון דהטעם דאין מחזירין אותו בערבית משום דאין מקדשין החודש בלילה, והאידנא יממא הוא וחייב לחזור ולהתפלל. וכן עיקר לדינא <small><small>(מגן אברהם שם)</small></small>.

ויש חולקים בדינים אלו וסבירא להו דשבת לא דמי לראש חודש <small><small>(לבוש)</small></small>. וגם יש חולקים וסבירא להו דבלא התפלל ערבית בראש חודש והתפלל בשחרית שתים, ולא הזכיר ''יעלה ויבוא'' בשניה, דאין מחזירין אותו <small><small>(כנסת הגדולה)</small></small>. אמנם העיקר לדינא כמו שכתבתי.

!  יט
טעה ולא התפלל מנחה בשבת – מתפלל במוצאי שבת שתים של חול, ומבדיל בראשונה ואינו מבדיל בשניה. ולא דמי לשבת וראש חודש שהחיוב להזכירם בכל התפילות של יום, מה שאין כן הבדלה ב''חונן הדעת'' שאינה אלא פעם אחת. ולפיכך בשניה שהיא לתשלומין למה יזכיר?

אמנם אם הזכיר בשתיהן, או לא הזכיר בשתיהן – יצא. אבל אם לא הבדיל בראשונה והבדיל בשניה – שניה עלתה לו לשם חובתו, וראשונה לא עלתה לו. דכיון דבראשונה לא הבדיל ובשניה הבדיל – גלי אדעתיה שהקדים תשלומין לחובה. ונתבאר דלא מהני. מיהו אם אומר בבירור דכוונתו בראשונה לשם חובה אלא שטעה ולא הבדיל – נאמן, ואינו צריך לחזור ולהתפלל.

<small><small>(כן נראה לי. ועיין מגן אברהם סעיף קטן י''ד, וט''ז סעיף קטן י'. ודייק ותמצא קל.)</small></small>

!  כ
וכיון שצריך להתפלל תפילת התשלומין כפי נוסח תפילה של חובה, אף על פי שאינה כפי נוסח התפילה שהוא חייב לשלם, ואם כן יש להסתפק להיפך: במקום שלא ירויח מאומה בתפילת ההשלמה, כגון שלא אמר ''יעלה ויבוא'' בראש חודש במנחה, וצריך להתפלל ערבית שתים בלא ''יעלה ויבוא'', ואם כן מה ישתכר, הלא התפלל בלא ''יעלה ויבוא''? או כגון שטעה במנחה של שבת והתפלל שמונה עשרה ברכות של חול, שהדין שצריך לחזור ולהתפלל של שבת, ונזכר במוצאי שבת וצריך להתפלל שתים של חול. ומה ירויח, הלא כבר התפלל תפילה זו?

ולכן יש מרבותינו דסבירא להו דבכהאי גוונא אינו צריך לחזור ולהתפלל <small><small>(תוספות בשם ר''י ריש פרק רביעי)</small></small>. אבל יש מרבותינו שפסקו דצריך לחזור ולהתפלל, משום דמה שהתפלל הוה כאילו אינו מפני שלא התפלל כדין, ולא כן כשמתפלל כזה הוי כדין <small><small>(שם)</small></small>. וכן פסקו גדולי הפוסקים והטור והשולחן ערוך סעיף י''א, עיין שם.

ופשוט הוא דאם ירויח בתפילתו, כגון שגם בלילה ראש חודש, או שטעה במנחה ביום טוב ראשון, או שכח ''טל ומטר'' או ''משיב הרוח'', דגם לדעה ראשונה יחזור ויתפלל.

ודע דאף על גב דהלכה כדעה אחרונה, מכל מקום פסקו שיכוין להתפללה בתורת נדבה. ואין הפסד בזה כדי לצאת ידי דעה ראשונה. אבל אינו צריך לחדש בה דבר, מפני שהעיקר כדעה אחרונה.

!  כא
כתב רבינו הבית יוסף בסעיף י''ב:

הטועה ומזכיר מאורע שאר ימים בתפילה שלא בזמנה – לא הוי הפסקה.
עד כאן לשונו. וכתב רבינו הרמ''א:

מיהו אם נזכר שטעה – פוסק אפילו באמצע הברכה.
עד כאן לשונו. כלומר: כגון שטעה והתפלל בחול של שבת או של יום טוב – פוסק באמצע הברכה.

ורבים מהגדולים חלקו על דין זה של רבינו הבית יוסף, דהוא למד זה מהא דאמרינן: אם הבדיל בשתיהן – יצא. אף על גב דלא הוה ליה להזכיר הבדלה בשניה, מכל מקום יצא – הרי חזינן דלא הוי הפסק.

אבל אין זה דמיון: דהתם זמן הבדלה הוא, מה שאין כן כשמזכיר דבר שאינו שייך לאותו היום – וודאי הוי הפסק, כמו שח שיחה בטלה וחוזר ומתפלל <small><small>(ט''ז, ופרי חדש, והגר''א וכנסת הכגדולה)</small></small>. ועוד גרוע משיחה בטלה, דהוי רק הפסק בעלמא, מה שאין כן כאן דעושה יום זה כהיום אחר. <small><small>(ובזה תבין דברי הגר''א. ודייק ותמצא קל.)</small></small> וטוב שיחזור ויתפלל בתורה נדבה. ואין צריך לחדש בה דבר <small><small>(הגר''ז)</small></small>, כמו שכתבתי בסעיף הקודם.

~ סימן קט - איך יתנהג היחיד לכוין בתפילתו עם הציבור

!  א
כתב הטור:

הנכנס לבית הכנסת ומצא ציבור מתפללים, אם יכול להתחיל ולגמור קודם שיגיע שליח ציבור לקדושה – יתפלל. ואם לאו – אל יתפלל, לפי שצריך לומר קדושה עם הציבור. ואם נכנס אחר קדושה, אם יכול להתחיל ולגמור קודם שיגיע שליח ציבור ל''מודים'' – יתפלל. ואם לאו – אל יתפלל, לפי שצריך לשחות עם הציבור ב''מודים'', שלא יהא נראה ככופר למי שהציבור משתחוים לו.
עד כאן לשונו, וכן הוא בשולחן ערוך סעיף א.

והם שני מימרות בברכות <small><small>(כא ב)</small></small>, אחד על קדושה ואחד על ''מודים''. ובגמרא גם ב''מודים'' איתא הלשון: הנכנס לבית הכנסת ומצא ציבור שמתפללין, עיין שם. והטור שינה הלשון ב''מודים'' לומר כשנכנס אחר קדושה. והמפרשים נדחקו מאוד בכוונתו, וכתבו דלאו דווקא נקיט <small><small>(עיין ב''ח ופרישה)</small></small>.

!  ב
ולעניות דעתי נראה דהטור הוכרח לזה. דלכאורה הך מימרא ד''מודים'' תמוה: דבשלמא בקדושה אסור לו להתפלל כדי שלא יפסיד הקדושה דביחיד אסור לומר קדושה, והגם שיכול לשתוק ולשמוע כמו שכתבתי בסימן ק''ד, מכל מקום אין זה כאמירה. ועוד: דאין הכל מודים בהיתר זה כמו שכתבתי שם.

אבל ב''מודים'' מה בכך? אם יתפלל הא יכול לשחות עם הציבור במקום שעומד בתפילה, כמו שבאמת רבינו תם היה עושה כן כמבואר בתוספות שם. ואי משום ''מודים דרבנן'' – לא מצינו לזה עיקר שמפני זה לא יתפלל, כמו שכתבו התוספות שם שלא מצינו בגמרא עיקר ל''מודים דרבנן'', עיין שם.

!  ג
האמנם ביאור הדברים כן הוא: הנכנס לבית הכנסת ומצא ציבור מתפללים לענין קדושה, אפילו הציבור מתפללים בלחש ומצוה גדולה להתפלל עם הציבור, מכל מקום אם לא יכול לגמור עד קדושה – מחויב להמתין ולענות קדושה, אף שאחר כך יתפלל ביחידות.

אבל משום ''מודים'' – חלילה לבטל תפילה בציבור מפני זה, דתפילה בציבור עדיף מ''מודים''. אך ב''מודים'' הפי' הציבור מתפללים, כלומר עוסקים בתפילה, אבל הוא בא לבית הכנסת אחר קדושה. ולפיכך כיון דגם עתה יתפלל ביחידות – מוטב לו להמתין עד אחר ''מודים''. ומה יפסיד בזה? דהא אין זמנה עוברת, דאילו יעבור הזמן גם על קדושה – אינו צריך להמתין. וזהו שדקדק הטור לומר ב''מודים'' שבא אחר קדושה.

!  ד
ודע דהרמב''ם בסוף פרק עשירי לא כתב רק דין קדושה, ודין ''מודים'' לא הזכיר כלל, עיין שם.

ונראה דסבירא ליה דהני תרי מימרות פליגי אהדדי, ומאן דאמר קדושה אינו מודה ב''מודים'', ופסק כמותו <small><small>(וכן כתב הלחם משנה)</small></small>.

ונראה לי שזהו טעמו של המהרי''ל שהיה נוהג להתחיל אף שלא סיים קודם ''מודים'', כמו שכתב רבינו הרמ''א בספרו דרכי משה, עיין שם. וטרח לתרצו דאולי היה הזמן עובר, עיין שם. ומי לא יראה הדוחק הזה? וידוע שהקדמונים היו מתפללים בבוקר.

אבל ברור אצלי שתפס דעת הרמב''ם לעיקר, ותמיהני על הטור ושולחן ערוך שלא הביאו דעת הרמב''ם כלל. והנה גדולי האחרונים תפסו דדין ''מודים'' כדין קדושה. ולעניות דעתי ברור דאינו כן אפילו לדעת הטור והשולחן ערוך, וכל שכן לדעת הרמב''ם.

ויראה לי דגם רבינו תם סובר כהרמב''ם, שהרי התוספות כתבו שם בזה הלשון: ורבינו תם היה רגיל כשהיה מתפלל ביחיד, כשהחזן מגיע ל''מודים'' היה כורע עם הקהל בלא אמירה כלל. עד כאן לשונם. וקשה: ואיך התחיל להתפלל קודם ''מודים''? אלא וודאי דסבירא ליה כהרמב''ם דלית הלכתא כמימרא ד''מודים''. וכמדומני שכן גם המנהג עתה.

!  ה
והנה לפי מה שנתבאר דקדושה דוחה תפילה בציבור, אם כן אותם בני אדם המאריכים בתפילת שמונה עשרה באופן שאפילו יתחילו עם הציבור לא יסיימו קודם הקדושה, איך מצאו ידיהם ורגליהם? והא זהו נגד הגמרא, והיה להם להמתין עד אחר הקדושה. ומעולם לא שמענו ולא ראינו מי שיעשה כן, וכמה גדולי עולם המאריכין בתפילה עד אחר קדושה. ואולי שמפני זה המנהג ברוב תפוצות ישראל להמתין על הרב בחזרת שליח הציבור, כדי שלא יכשל בזה. אמנם אין זה מספיק.

ונראה לי שזה לא אמרו חכמינו ז''ל אלא באדם שאינו מאריך בתפילה, אלא שבא אחר שכבר הציבור התחילו להתפלל, דאדם כזה ימתין עד אחר קדושה ויתפלל ביחידות. אבל מי שדרכו להאריך בתפילתו, ומתפלל תמיד עם הציבור – אין סברא שלעולם נבטלו מתפילת ציבור. אלא מתפלל עם הציבור, ואם הציבור עונין קדושה – ישתוק, כמבואר בסימן ק''ד.

!  ו
בגמרא שם מבואר ד''אמן, יהא שמיה רבא'' גדול מקדושה, עיין שם. וכיון שנתבאר שאין לו להתפלל אם לא יגמור קודם קדושה, כל שכן שאין לו לעמוד בתפילה כשלא יסיים קודם קדיש, והיינו קודם ''אמן, יהא שמיה רבה''. וזהו שכתב רבינו הבית יוסף בסעיף א: קודם שיגיע שליח ציבור לקדושה או לקדיש, עיין שם.

ויש מי שכתב שזה לא שייך רק בערבית <small><small>(מגן אברהם סעיף קטן א')</small></small>. וכוונתו בהדין שבשולחן ערוך: הנכנס לבית הכנסת ומצא ציבור מתפללין, כלומר: שמתפללין שמונה עשרה – ממילא דבשחרית ובמנחה אין לו להתפלל מפני הקדושה שקודם לקדיש. ורק בערבית משכחת לה כשבא לבית הכנסת והציבור עומדים בשמונה עשרה – לא יעמוד עמהם אם לא יגמור קודם ''אמן, יהא שמיה רבה''.

אבל בעיקר דין זה משכחת לה גם בשחרית ומנחה, כשבא בעת חזרת שליח הציבור אחר ''מודים'' – לא יתפלל שמונה עשרה אם לא יסיים קודם קדיש שאחר תחנון. ומיהו אפשר דלא חיישינן בקדיש זה, שהרי יש עוד קדיש שלם אחר ''ובא לציון''. אבל בערבית אף שיש עוד קדיש יתום אחר ''עלינו'' – אינו עיקר כהקדיש שאחר התפילה. ולפי זה גם במנחה לא יתפלל כשלא יסיים קודם קדיש שלם שאחר התפילה.

!  ז
וראיתי מי שכתב דלקדיש צריך להמתין לפי שאין לו קצבה, ורק הקדישים שמ''עלינו'' ואילך אינם בכלל זה <small><small>(מגן אברהם סעיף קטן ג')</small></small>. ולפי זה יתחדשו לנו דינים הרבה: שלא יעמוד להתפלל בעת אמירת ''ובא לציון'' אף על פי ששמע חצי קדיש שאחר תחנון. וכן בראש חודש כשאומרים הלל – לא יעמוד בתפילה אם לא יסיים קודם הקדיש שאחר הלל, אף שישמע עוד קדישים. וכן כל כיוצא בזה.

וכמדומה שאין המנהג כן. ואדרבא נראה לעניות דעתי דאם רק לפניו קדיש אחד מן התפילה שישמע עוד – דיו. ולפי הסברא כיון שאין לו קצבה – דיו באחד.

ו''ברכו'' דינו גם כן כקדושה, ואם כבר שמע ''ברכו'' או קדושה, או יודע שישמע אחר כך – אינו צריך להמתין <small><small>(שם)</small></small>. ולדברינו גם קדיש דינו כן.

ופשוט הוא דבשעת קריאת התורה לא יעמוד להתפלל, שהרי צריך לשמוע קריאת התורה. ויש שם כמה ''ברכו'' ו''אמנ''ים, וקדיש שאחר קריאת התורה. ונראה ברור דגם קודם הקריאה לא יעמוד להתפלל אם לא יסיים קודם הקריאה. ואפילו אם עומד בפסוקי דזמרה או בברכות קריאת שמע – ימתין וישמע קריאת התורה, ויענה ''ברכו'' ו''אמן, יהא שמיה רבה'', ולא ה''אמנ''ים.

!  ח
מי שבא לבית הכנסת במנחה אחר קדושה, ואם יתפלל לא יאמר ''מודים'' ו''אמן, יהא שמיה רבא'' – ימתין עד אחר קדיש שלם.

אמנם אם יעבור הזמן, או שלא יוכל להתפלל ערבית עם הציבור, יש מי שאומר דתפילת ציבור עדיפא ויתפלל מיד <small><small>(שם סעיף קטן ב')</small></small>. ויש מי שחולק בזה, וסבירא ליה דקדיש עדיף מתפילת ציבור <small><small>(אליה רבה סעיף קטן ז')</small></small>. וכן עיקר, שהרי לענין קדושה נתבאר דעדיף מתפילת ציבור, וכל שכן ''אמן, יהא שמיה רבה'' דגדולה מקדושה כמו שכתבתי. ואף על גב שישמע קדיש בערבית, מכל מקום במנחה לא ישמע. ואפילו למה שבארנו דדי בקדיש אחד, מיהו על כל פנים צריך לכל תפילה קדיש אחד.

ופשוט הוא ד''אמן, יהא שמיה רבה'' עדיף טובא מ''מודים''. ולכן אם כשיתפלל מיד לא יאמר ''מודים'' אבל עד הקדיש יסיים, ואם ימתין עד אחר קדיש יעבור זמן תפילה – אז לא יתפלל ערבית בציבור ויתפלל מיד <small><small>(שם)</small></small>. וגם כשבא סמוך לקדושה – ימתין עד אחר קדושה ומיד יתפלל. וימתין עד אחר ''אמן'' דה''אל הקדוש'' כמו שיתבאר <small><small>(וקדיש עדיף מקדושה)</small></small>.

!  ט
כתב רבינו הרמ''א ד''אמן'' ד''האל הקדוש'' וד''שומע תפילה'' – דינן כקדיש וקדושה. עד כאן לשונו. וזהו מירושלמי, ורבינו הבית יוסף לא חש לה מפני שלא הוזכר בש''ס דילן. וגם הרמב''ם והטור לא הביאוהו, וגם התוספות והרא''ש שם הזכירו זה לענין אחר, עיין שם. ואין ראיה שפסקו כמותו, ורק כתבו שיש ליזהר ב''אמנ''ים אלו, עיין שם.

והנה ב''אמן'' ד''האל הקדוש'' אין נפקא מינה לדינא, וממילא כשממתין על הקדושה ימתין עוד רגעים ספורות עד אחר הברכה. וגם ב''אמן'' ד''שומע תפילה'' נראה לי דאין נפקא מינה, שהרי הוא סמוך ל''מודים''. ואף שמלשונו משמע דהוי כקדיש וקדושה דעדיפי מ''מודים'', מכל מקום נראה לי דלאו דווקא קאמר. ורק משום דהמחבר מיירי בקדיש וקדושה כתב כן, ובפרט דרבים חולקים לגמרי בזה <small><small>(וכן משמע מלבוש)</small></small>.

ובאמת כל ''אמן'' מצוה לענות. ואם רק אין השעה עוברת טוב להמתין עד אחר חזרת שליח הציבור, ולענות ''אמן'' על כל ברכה וברכה <small><small>(עיין ט''ז בשם רמ''ע)</small></small>.

ומי שבא בעת שהציבור עונים ''אמן, יהא שמיה רבה'' – יענה עמהם אף על פי שלא היה בהתחלה, וכן בקדושה <small><small>(שם)</small></small>. ויש מי שאומר דיתחיל ב''יהא שמיה רבה'' ולא יאמר ''אמן, יהא...''. וכן כשמפסיק ל''אמן, יהא שמיה רבה'' – לא יתחיל מ''אמן'' משום ד''אמן'' קאי על הקודם <small><small>(מגן אברהם סעיף קטן ב')</small></small>. ותמיהני: דנהי דקאי על הקודם כמו שכתבתי בסימן נ''ו, מכל מקום גם על להבא שייך לומר ''אמן'' כמו שמצינו במלכים ובירמיה: ''אמן. כה יאמר ה'''. ואם כן למה לא יתחיל ב''אמן''? וכן המנהג הפשוט.

!  י
ב''מודים'' יכול להתפלל לכתחילה אם רק יגיע בעת ''מודים'' לאחת מן הברכות ששוחין בהם, דכיון דשוחה עם הציבור שוב לא נראה ככופר. וכבר נתבאר בסימן ס''ו דבין גאולה לתפילה אסור להפסיק אפילו לקדיש ולקדושה, ולכן ימתין ב''שירה חדשה'' כמו שכתבתי שם. אמנם אם בשגירת הלשון אמר עד ''גאל ישראל'' וממילא שמוכרח להתחיל בתפילה, מה יעשה כשיגיע שליח ציבור לקדושה, ישתוק? וכן לקדיש, כמו שכתבתי בסימן ק''ד.

וכשיגיע שליח ציבור ל''מודים'' והוא עומד באמצע איזה ברכה – ישחה עמהם. אבל כשעומד בסוף ברכה או בתחילת ברכה – לא ישחה, שאין שוחין בתחילת ברכה או בסופה אלא במקום שתיקנו חכמים, והיינו באבות וב''מודים''. ואף על פי שאינו שוחה אלא כדי שלא לראות ככופר, ובאמת יש מי שחולק בזה <small><small>(עיין בית יוסף)</small></small>, אמנם הכוונה שדבר זה בקל לעשות שיתחיל בהברכה ויעמוד באמצע, כי ברגע אחת יעשה זאת <small><small>(כן נראה לי)</small></small>.

!  יא
כתב הרמב''ם סוף פרק עשירי:

הנכנס לבית הכנסת ומצא ציבור שמתפללין בלחש, אם יכול להתחיל ולגמור עד שלא יגיע שליח ציבור לקדושה – יתפלל. ואם לאו – ימתין עד שיתחיל שליח ציבור להתפלל בקול רם, ויתפלל עמו בלחש מילה במילה עד שיגיע שליח ציבור לקדושה, ועונה קדושה עם הציבור, ומתפלל שאר תפילה לעצמו.
עד כאן לשונו. ואומר עם שליח הציבור ''נקדש'' או ''נקדישך'', ו''לעומתם ברוך יאמרו'', ''ובדברי קדשך כתוב לאמר'', ו''לדור ודור נגיד גדלך...'' <small><small>(מגן אברהם סעיף קטן ז')</small></small>.

וזה שאחר הקדושה מתפלל בפני עצמו – זהו כשיכול לסיים קודם שיגיע שליח הציבור ל''שומע תפילה'' <small><small>(שם)</small></small>. ואם לאו יתפלל עם שליח הציבור מילה במילה עד סוף התפילה, דבזה הוה כעונה ''אמן'' גם כן, כיון שמסיים הברכה עם שליח הציבור. וכשיגיע שליח ציבור ל''מודים'' ישחה עמו ביחד, וכן בסוף הברכה. ואם ירצה יכול שהוא יגיע לסוף הברכה בעת ששליח הציבור מגיע ל''מודים''.

ואם מתפלל בשווה עם שליח הציבור עד סופה, יש להסתפק אם יאמר עם שליח הציבור ''ברכנו בברכה המשולשת''. דאף על גב דבתענית כתבו הפוסקים שלא יאמר עם שליח הציבור ברכת ''ענינו'' בין ''גואל'' ל''רופא'' אלא ב''שומע תפילה'' כיחיד <small><small>(שם בשם מהרי''ל ומט''מ)</small></small> – זהו מפני שהיא ברכה בשם ולא תיקנוה ליחיד. אבל ''ברכנו'' הוי בקשה בעלמא. ולעניות דעתי שיכול לאומרה עם שליח הציבור.

!  יב
ודע שדין זה של הרמב''ם כתבוהו הטור ושולחן ערוך סעיף ב. אלא שכתבוה בלשון אחר, עיין שם. וכתב על זה רבינו הרמ''א, וזה לשונו:

אבל לכתחילה לא יתחיל עד אחר שאמר קדושה ו''האל הקדוש''. אלא שאם הוצרך להתחיל מכוח שהשעה עוברת, או כדי לסמוך גאולה לתפילה – דינא הכי.
עד כאן לשונו. ודברים תמוהים הם, שהרי הרמב''ם כתב לכתחילה לעשות כן, וכן כתב הסמ''ג. ויש מי שנדחק בלשון הטור לפרש כן <small><small>(פרישה)</small></small> ואינו כן, ואיך לא היה מזכיר דברי הרמב''ם? ועוד: למה לא יעשה כן, הרי אומר הקדושה עם שליח הציבור <small><small>(ומצאתי שהאליה רבה הקשה זה)</small></small>?

וברור אצלי שאיזה טעות נפל כאן. דהנה בשולחן ערוך הנדפס עם האליה רבה כתוב הגה''ה זו בסעיף א, ומשום דבשם אין לזה שייכות כתב ששייך לסעיף ב <small><small>(וכן כתב הבאר היטב)</small></small>. ולי נראה ברור דאסעיף ג קאי, על מה שכתב המחבר דכשעומד בתפילה והציבור אומרים ''כתר'' דישתוק ולא יענה עמהם, על זה כתב דלכתחילה לא יתחיל עד אחר קדושה.

<small><small>(ובזה אתי שפיר דברי המגן אברהם סעיף קטן ט' שכתב דצריך לשתוק ולשמוע, עיין שם. ותימא: הא אומר עם שליח הציבור? אבל על סעיף ג אתי שפיר. ועיין פרי מגדים, ודבריו תמוהים ודחוקים. ודייק ותמצא קל.)</small></small>

!  יג
יחיד העומד בתפילה, וכשהגיע למקום קדושה אומרים הציבור קדושת ''ובא לציון'' או ד''יוצר אור'' – לא יאמר עמהם, דאין הקדושות שוות. וכתב רבינו הבית יוסף דנראה דהוא הדין אם הוא עומד בשחרית, והציבור אומרים קדושת ''כתר'' במוסף – אינו אומר עמהם קדושה, אלא ישתוק ויכוין למה שאומרים דשומע כעונה. אך לכתחילה לא יתחיל, כמו שכתבתי בסעיף הקודם.

אמנם רבינו הרמ''א כתב דהיחיד יכול לענות עמהם, דשניהם קדושת השמונה עשרה וקדושתן שווה. וכן נראה לי עיקר. עד כאן לשונו. וכן המנהג הפשוט.

~ סימן קי - דיני תפילת ''הביננו'', ותפילת הדרך והפועלים

!  א
שנו חכמים במשנה <small><small>(כח ב)</small></small>:

רבן גמליאל אומר: בכל יום ויום מתפלל אדם שמונה עשרה. רבי יהושע אומר: מעין שמונה עשרה. רבי עקיבא אומר: אם שגורה תפילתו בפיו מתפלל שמונה עשרה, ואם לאו מעין שמונה עשרה.

והלכה כרבי עקיבא <small><small>(רמב''ם ורע''ב בפירוש המשנה)</small></small>.

ומפרש בגמרא: מהו ''מעין שמונה עשרה''? זהו תפילת ''הביננו'', שאומר שלוש ראשונות ושלוש אחרונות, ואמנם ברכות האמצעיות כוללן בברכה אחת בנוסחא זו:

הביננו ה' אלהינו לדעת דרכיך, ומול את לבבינו ליראתך, ותסלח לנו להיות גאולים, ורחקנו ממכאובינו, ודשננו בנאות ארצך, ונפוצותינו מארבע תקבץ, והתועים על דעתך ישפטו, ועל הרשעים תניף ידיך, וישמחו צדיקים בבנין עירך ובתיקון היכלך, ובצמיחת קרן לדוד עבדך, ובעריכת נר לבן ישי משיחך. טרם נקרא אתה תענה. ברוך אתה ה', שומע תפילה.
עיין שם. דבזה נכללו כל ברכות האמצעיות, כמו שפירשו רש''י ותוספות ר''י, עיין שם.

!  ב
והנה בגמרא שם איתא:

לייט עלה אביי אמאן דמצלי ''הביננו''.
וכתבו הסמ''ג והגהות מיימוניות <small><small>(פרק שני)</small></small> דזהו למי שמרגיל עצמו לעשות תמיד כן בלא שום אונס. עד כאן לשונו. והרי''ף כתב:

וקאמרי רבנן: הני מילי בשעת הדחק, אבל שלא בשעת הדחק – אין מתפלל ''הביננו''.
עד כאן לשונו. וזה לשון הרמב''ם ריש פרק שני:

בכל תפילה שבכל יום – מתפלל אדם תשע עשרה ברכות אלו על הסדר. במה דברים אמורים? כשמצא דעתו מכוונת ולשונו תמהר לקרות. אבל אם היה טרוד ודחוק, או שקצרה לשונו מלהתפלל – יתפלל שלוש ראשונות, וברכה אחת מעין כל האמצעיות, ושלוש אחרונות, ויצא ידי חובתו.
וזו הברכה שתיקנו...: ''הביננו...''.
עד כאן לשונו. ולדבריו מה שאמר רבי עקיבא: אם שגורה..., ואם לאו יתפלל מעין שמונה עשרה הך לאו הכי פירושו: או שאינה שגורה בפיו מחמת קצירת לשונו, או מחמת טירדה ודחקות.

!  ג
והטור כתב:

והני מילי בשעת הדחק, כגון שהוא בדרך וכיוצא בו. וכשיבוא לביתו – אינו צריך לחזור ולהתפלל פעם אחרת. אבל שלא בשעת הדחק אין לומר אותו.
עד כאן לשונו. ולא הזכיר שקצרה לשונו מהתפלל, אף על גב דעיקר פירוש המשנה כן הוא, נראה לי משום דהאידנא שהנוסחא יש בכל הסידורים – לא שייך לומר שקצרה לשונו מהתפלל. ורק בזמן הש''ס שהיו מתפללים בעל פה שייך לומר שאין שגורה בפיו, ולא בזמן הזה שמתפללין בסידורים. וגם רבינו הבית יוסף לא הזכיר זה, עיין שם. אלא שכתבה בלשון אחר, וזה לשונו בסעיף א:

בשעת הדחק, כגון שהוא בדרך או שהיה עומד במקום שהוא טרוד, וירא שיפסיקוהו או שלא יוכל להתפלל בכוונה תפילה ארוכה – מתפלל... וצריך לאמרה מעומד...
עד כאן לשונו. וזה שכתב ''וירא שיפסיקוהו'' קאי א''דרך'', כלומר: שעוברי דרכים יפסיקיהו. וזה שכתב ''או שלא יוכל להתפלל בכוונה'' קאי א''עומד במקום שהוא טרוד''.

!  ד
וזה שכתב שצריך לאמרה מעומד, כלומר: אף על גב דבסימן צ''ד נתבאר דלמהלך התירו לו להתפלל כשהוא הולך, זהו כשרוצה להתפלל השמונה עשרה כתיקונה שהיא ארוכה, ואם יעמוד יהיה לו בלבול. ולכן התירו לו להתפלל בהלוכו. אבל אם ירצה להתפלל ''הביננו'' דהיא קצרה – מחויב דווקא להתפלל מעומד.

ודע שאמרו חכמינו ז''ל שם שאין מתפללין ''הביננו'' לא במוצאי שבתות וימים טובים, מפני שצריך לומר הבדלה ב''חונן הדעת''. וכן לא בימות הגשמים מפני שצריך לומר ''טל ומטר''. ואף על גב שגם אלו יש לכוללם ב''הביננו'' כמובן, מכל מקום חיישינן דילמא אתי לאטרודי <small><small>(גמרא)</small></small>. כלומר: כיון שהיא תפילת אקראי, ואם לפרקים גם בה יעשה שינוים – יתבלבל.

ואיתא בגמרא שם דאטרודי לא שייך רק ב''טל ומטר'' מפני שהיא באמצע ''הביננו''. אבל הבדלה יכול לכלול ולא יתבלבל, מפני שהיא בתחילתו. ונשאר בגמרא בקשיא: למה לא יכלול אותה? עיין שם. וכתב הרשב''א בשם הגאון דכל היכא דלא אמר הש''ס תיובתא – לא נדחה הדין, וכן הלכה.

<small><small>(והתירוץ על זה עיין בית יוסף, וב''ח, ומגן אברהם סעיף קטן ו'. ולעניות דעתי לא קשיא כלל: דוודאי לשמואל שאומר כן, סבירא ליה דגם בזה אתי לאטרודי. אך הש''ס אומר לרב ביבי שאמר ימות הגשמים, ולמה לא אמר גם מוצאי שבת? משום דסבירא ליה דבהבדלה לא שייך טרודא. אבל שמואל לא סבירא ליה כן. ותדע שיש מחלוקת בסברא דטרודי: שהרי בירושלמי שם אומר באמת על ימות הגשמים שיכללנה, עיין שם. ואם כן לא סבירא ליה סברא דטרודא גם ב''טל ומטר''. ואין תימא אם גם שמואל ורב ביבי חולקין בהבדלה, והלכה כשמואל. ובירושלמי שם אומר דבברכת ''הביננו'' כדמסיים שלוש אחרונות יאמר: ''ברוך ה' כי שמע קול תחנוני''. עיין שם.)</small></small>

!  ה
ודע שיש מי שאומר דכשהשעה עוברת – יתפלל ''הביננו'' <small><small>(מגן אברהם סעיף קטן א' בשם כנסת הגדולה)</small></small>.

ומזה נראה דסבירא ליה דאם התחיל בתפילה קודם גמר הזמן של תפילה, ונמשכה עד אחר הזמן – לא מקרי שהתפלל בזמנו. דהא וודאי כוונתו שעתה עדיין לא עבר הזמן, דאם לא כן מאי נפקא מינה? ולכן סבירא ליה שיתפלל ''הביננו'' ויסיים בתוך הזמן, אבל כל השמונה עשרה ברכות יסיים אחר הזמן.

ולעניות דעתי נראה מתוספות ברכות <small><small>(ז א בדיבור המתחיל ''שאלמלי'')</small></small> דהולכין אחר ההתחלה, ואם התחיל בזמן תפילה מקרי ''תפילה בזמנה'' אף על פי שמסיימה לאחר הזמן. עיין שם.

!  ו
אם התפלל תפילת ''הביננו'' שלא בשעת הדחק, יש אומרים דיצא <small><small>(ע''ת)</small></small>, ויש אומרים דלא יצא <small><small>(אליה רבה)</small></small>. ונראה לי עיקר כדעה ראשונה, שהרי כבר נתבאר דהא דלייט אביי אמאן דמצלי ''הביננו'' – זהו שלא בשעת הדחק. ואי סלקא דעתך דלא יצא לא שייך קללה בזה, והיה לו לומר דלא יצא. אלא וודאי דיצא, אלא שלא עשה כהוגן ולפיכך קללו.

אמנם בזמנינו לא שמענו מעולם מי שיתפלל ''הביננו''. והטעם פשוט: דבשלמא בימיהם שהיו מכוונים הרבה בתפילה – תיקנו ''הביננו'' לפעמים כשלא יוכל לכוין. אבל האידנא בלאו הכי אין אנו מכוונין כל כך, כמו שכתבתי כמה פעמים. אם כן למה לנו ''הביננו''?

<small><small>(ומהנכון היה להרגיל לאנשי חיל שנחוצים לעבודתם להתפלל ''הביננו''.)</small></small>

!  ז
מדינא דגמרא <small><small>(ברכות טז א|טז א]])</small></small> הפועלים העושים מלאכה אצל בעל הבית, אם רק נותן להם מזונות ולא שכירות ממון – מתפללים כל השמונה עשרה ברכות. ואם משלם להם – מתפללין ''הביננו''. ואפילו באין נותן להם ממון, מכל מקום אין יורדין לפני העמוד, ואין נושאין כפיהם אם הם כהנים במקומות שעולין לדוכן בכל יום. ושמע מזה שמחויבים תיכף לאחר קדושה לשוב למלאכתן, דאם לא כן מאי נפקא מינה בירידתם לפני התיבה ובדוכנם, כיון שגם בלא זה ישהו עד אחר התפילה?

ויש להסתפק אם נותן מזונות גם לאשתו ובניו, אם הוה כנוטל שכר אם לאו. וכן להיפך: אם נותן להם שכר ולא מזונות, והשכר אינו מספיק רק למזונותיו, אם הוה כנוטל שכר אם לאו.

וכל זה הוא בשכר יום, אבל כשעושה בקבלנות – אין נפקא מינה להבעל הבית, ויתפלל בשלימות ככל ישראל.

וכתבו רבותינו דהאידנא אין דרך להקפיד בכך, ובכל ענין מתפלל בשלימות, דמסתמא אדעתא דהכי משכירין את עצמם. ויש להסתפק אם האידנא עושה תנאי עם הפועל שלא יתפלל אלא ''הביננו'' אם מועיל אם לאו. דלכאורה מהני, אבל יש לומר דלאו כל כמיניה לאפקועיה מתפילתו נגד המנהג. אמנם אם מותר לפועל בזמן הזה לילך לבית הכנסת להתפלל – תלוי במנהג המקום <small><small>(מגן אברהם סעיף קטן ז')</small></small> אם לא התנו בפירוש.

!  ח
תנו רבנן <small><small>(כט ב)</small></small>:

המהלך במקום גדודי חיות ולסטים – מתפלל תפילה קצרה: ''צרכי עמך מרובין, ודעתם קצרה. יהי רצון מלפניך ה' אלהינו, שתתן לכל אחד ואחד כדי פרנסתו, ולכל גויה וגויה די מחסורה ברוך אתה ה', שומע תפילה''.
ואינה צריכה לא שלוש ראשונות ולא שלוש אחרונות, ולא דמי ל''הביננו'' שיוצא בה ידי תפילה. אבל בזו אינו יוצא ידי תפילה, וכשיגיע ליישוב ותתקרר דעתו מהפחד – חוזר ומתפלל כל השמונה עשרה. ואם לא התפלל – דינו כאילו שכח להתפלל לגמרי, כמו שכתבתי בסימן ק''ח דתפילה קצרה זו אינה פוטרת מצות תפילה. ולכן התירו לו להתפללה כשהוא מהלך, ורק אם רצה לעמוד – עומד.

ואם תשאל: דאם כן למה יתפללה כלל, הלא יתפלל על מקומו שינוח כל התפילה? נראה לי דחששו חכמינו ז''ל דאולי לא יגיע על מקומו כל זמן התפילה, ולכן אמרו שעל כל פנים יתפלל תפילה זו.

ועוד נראה לי דאפילו הגיע על מקומו אחר ארבע שעות – יתפלל כל התפילה עד חצות. אמנם אם בא אחר חצות – נפטר בכך, ואינו צריך להתפלל מנחה שתים.

ודע דברי''ף הגירסא אחר ''די מחסורה'' – ''והטוב בעיניך עשה'', עיין שם. וכן הוא ברא''ש וברמב''ם ובטור, עיין שם.

<small><small>(עיין מגן אברהם סעיף קטן ח', שכתב דבמהלך בלאו הכי צריך לחזור ולהתפלל, כמו שכתבתי בסימן צ''ד. עד כאן לשונו. ותמיהני שהמגן אברהם עצמו שם סעיף קטן י''א חולק על זה, עיין שם.)</small></small>

!  ט
כל היוצא לדרך מתפלל תפילת הדרך <small><small>(בט ב)</small></small>. וכך היא נוסחתה:

יהי רצון מלפניך ה' אלהינו, שתוליכנו לשלום, ותצעידנו לשלום, ותסמכנו לשלום, ותצילנו מכף כל אויב ואורב בדרך, ותשלח ברכה במעשה ידינו. ותתננו לחן ולחסד ולרחמים, בעיניך ובעיני כל רואי. ברוך אתה ה', שומע תפילה.
וברי''ף הגירסא אחר: ''ותסמכנו לשלום, ותחזירנו לביתי לשלום'', עיין שם. ובטור ליכא גירסא זו, אך בסופו גריס: ''כי אתה שומע תפילת עמך ישראל ברחמים''. ובראשו גורס: ''אלהינו ואלהי אבותינו'', עיין שם.

ופלא שברמב''ם לא נמצא כל דין תפילת הדרך. וכבר העיר בזה רבינו הבית יוסף בספרו הגדול, עיין שם. ואף על גב שבסוף פרק עשירי מברכות כתב תפילת הנכנס לכרך והיוצא מכרך המבואר בריש פרק ''הרואה'', וכתב שם וכשם ''שהוצאתני לשלום, כך תוליכנו לשלום ותצעידנו...'' עיין שם, כפי נוסחת תפילת הדרך. ויש לומר שכיון לכוללם בתפילה אחת, וגם כוונתו שיחתום ב''שומע תפילה'' אף שלא ביאר כן <small><small>(עיין בית יוסף סימן ר''ל)</small></small>. מכל מקום הא יש כמה דינים בגמרא בזה כמו שיתבאר, ולמה לא ביארם? וצריך עיון.

!  י
צריך לאומרה בלשון רבים: ''שתוליכנו'' ולא ''שתוליכני'', וכן כולם. ואף שהולך יחידי, מכל מקום הרבה עוברי דרכים יש, ויותר טוב לכלול את עצמו ברבים שהתפילה נשמעת ביותר. ויש מי שכתב ד''ותנני לחן'' יאמר בלשון יחיד <small><small>(מגן אברהם סעיף קטן י')</small></small>. ויש חולק בזה <small><small>(הגרי''ב)</small></small>.

ומצוה לעסוק בתורה בדרך, אבל לא יעיין בהלכה דילמא אתי לאטרודי <small><small>(תענית י א)</small></small>. אבל ביושב בעגלה יכול לעיין בהלכה. ולא יאכל בדרך יותר משני רעבון, מפני קלקול המעיים <small><small>(שם)</small></small>.

ולעולם יכנס אדם בכי טוב ויצא בכי טוב, ולא בלילה <small><small>(ריש פסחים)</small></small>. ומעירו כשאינו הולך יחידי – מותר לצאת גם בלילה <small><small>(תוספות שם, ועיין מגן אברהם סעיף קטן י')</small></small>.

!  יא
יכול לומר תפילת הדרך גם כשהוא מהלך. ואם אפשר לו יעמוד כשיאמרנה ולא ילך, וטוב לאמרה בעמידה מבישיבה.

אמנם אם היה רוכב על בהמה – לא הטריחוהו לירד ממנה, ואומרה בעת שרוכב. מיהו אם אפשר לו יעמיד הבהמה, דרכוב כמהלך דמי. וכן כשיושב בקרון לא הטריחוהו לירד, ויאמרנה בישיבתו בקרון. ואם בקל להעמיד הסוסים – נכון לעשות כן. והנוסעים בעגלות של מסילות הברזל יאמר בעמידה כי בשם בנקל לעמוד, וכן בנסעו בספינות גדולות.

ופשוט הוא דצריך לומר תפילת הדרך בנסעו על הים, או בנהרות, או במסילות הברזל. ואם ירצה להוסיף שם עוד תחינות ובקשות הרשות בידו, אבל תפילת הדרך שבגמרא מחויב לומר בכל מין נסיעה שהוא.

!  יב
אינו צריך לומר אותה רק פעם אחת ביום, אך בכל יום שהוא בדרך חייב לאמר אותה בנסיעה ראשונה שעל היום. ולא עוד אלא אפילו אם היה דעתו ללון שם, ואחר כך נתיישב לעבור להלן או לשוב לביתו – צריך לחזור ולהתפלל אותה פעם אחרת. דכיון שהיה דעתו ללון – נגמרה התפילה שאמר בבוקר. ואחר כך כשנמלך צריך לאומרה מחדש, וחותם ב''ברוך'' בשם.

אבל כשעומד לנוח באיזה מקום באמצע היום על מנת לילך משם להלן באותו יום – אינו צריך לאמרה. ואם ירצה לאמרה בלי חתימה בכל נסיעה של יום – יכול לאמרה, דבלא חתימה אינו כלום. אבל פעם אחד ביום מחויב לומר בחתימה. ויש טועים שלא לאמרה בכל יום בחתימה על פי מה שנדפס באיזה סידור כן, וטעות גדול הוא ונדפס בטעות.

!  יג
אומר אותה אחר שהחזיק בדרך, ולא יאמרנה בתוך עיבורה של עיר <small><small>(מגן אברהם סעיף קטן י''ד)</small></small>.

ויש מי שכתב שלא יאמרנה בתוך תחום העיר, ודבר תמוה הוא. וכן יש מי שכתב דכשרק הכין את עצמו לצאת, אף שעדיין לא יצא – יכול לומר תפילת הדרך <small><small>(עט''ז)</small></small>. וגם זה לא נהירא.

<small><small>(והראיה שהביא מפרק קמא דהוריות וכוונתו לדף ד', עיין שם – אינה כלום. ומה ענין זה לזה, דבשם אזלינן אחר טרדתו? ואדרבא מערובין נב א יש ראיה מפורשת דכל זמן שלא עקר מביתו – לא מקרי ''החזיק בדרך''. אך אם עקר מביתו אף איזה פסיעות – מקרי ''החזיק בדרך''. עיין שם, שאומר שם שבקיה עד דנחית דרגא. ופירש רש''י דהוה ליה ''החזיק בדרך'' על כן, ולכן כשהלך מביתו ואמר מיד תפילת הדרך – יצא.)</small></small>

!  יד
כתב הטור:

ומה שאינה פותחת ב''ברוך'', פירש ר''י לפי שאינה אלא תפילה בעלמא, שמתפלל להקדוש ברוך הוא שיוליכנו לשלום. ואינה כברכת הנהנין, ולא כברכות שתיקנו על שם המאורע, אלא בקשת רחמים. ומפני שיש בה אריכת דברים – חותמין בה ב''ברוך''.
והר''ם מרוטנבורג כשהיה יוצא לדרך בבוקר – היה אומרה אחר ברכות השחר כדי להסמיכה לברכת ''גומל חסדים...'', ותהיה ברכה הסמוכה לחבירתה.
עיין שם. וממילא שהיה אומר גם הברכות בדרך. ואפילו כשהולך באמצע היום יכול להסמיכה לאחרת, כגון לאכול או לשתות דבר ויסמכנה להברכה אחרונה. או שישתין ויסמכנה ל''אשר יצר''. והחכם עיניו בראשו.

!  טו
אין לאמר תפילת הדרך אלא אם כן יש לו לילך פרסה, דפחות מפרסה לא נקרא ''דרך''. אלא אם כן הוא מקום סכנה, דאז גם בפחות מזה יש לאומרה. ואם לא אמרה מיד בצאתו מן העיר – יכול לאמר אותה כל זמן שהוא בדרך, אך שלא יהיה פחות מפרסה למקום שרוצה לנוח שם. ומשם ואילך יאמר אותה בלא ברכה.

ולכתחילה יזהר לאמרה בפרסה ראשונה. ופרסה הוא ארבעה מיל, ובמידת מדינתינו רוסיא הפרסה הוא ארבעה ווייארסטי''ן.

<small><small>(היוצא לדרך – טוב שיטול רשות מתלמיד חכם שבעיר, ויאמר לו: ''לך לשלום'', ולא ''בשלום''. ולא ילך בדרך בלא מזונות, ובלא תפילין, וסידור, וספר ללמוד.)</small></small>

!  טז
איתא בגמרא <small><small>(כח ב)</small></small>:

בכניסתו לבית המדרש אומר: יהי רצון מלפניך ה' אלהי, שלא תארע דבר תקלה על ידי, ולא אכשל בדבר הלכה וישמחו בי חברי. ולא אומר על ''טמא'' – ''טהור'', ולא על ''טהור'' – ''טמא''. ולא יכשלו חברי בדבר הלכה ואשמח בהם.
עד כאן לשונו. כלומר: שהם ישמחו כשיחזרוני מן הטעות, וכן אני בהם.

וביציאתו אומר: מודה אני לפניך ה' אלהי, ששמת חלקי מיושבי בית המדרש, ולא שמת חלקי מיושבי קרנות. שאני משכים והם משכימים: אני משכים לדברי תורה, והם משכימים לדברים בטלים. אני עמל והם עמלים: אני עמל ומקבל שכר, והם עמלים ואין מקבלים שכר. אני רץ והם רצים: אני רץ לחיי העולם הבא, והם רצים לבאר שחת.
עיין שם. ועכשיו לא נהגו בזה, ונראה משום דעכשיו הלומדים בבית המדרש אינם מורים הוראות, והרב המורה יושב בביתו. והאר''י ז''ל היה אומרה בכל בוקר, והיה אומר: ''כי ה' יתן חכמה, מפיו דעת ותבונה. גל עיני ואביטה נפלאות מתורתך''.

!  יז
אמנם גם במי שיושב ביחידות, ובפרט כשהוא מורה הוראות, כתבו שנכון שיאמר:

יהי רצון מלפניך ה' אלהי ואלהי אבותי, שתאיר עיני במאור תורתך. ותצילינו מכל מכשול וטעות, הן בדיני איסור והיתר הן בדיני ממונות, הן בהוראה הן בלימוד. ''גל עיני ואביטה נפלאות מתורתך''. ומה ששגיתי כבר – העמידני על האמת. ואל תצל מפי דבר אמת עד מאוד. ''כי ה' יתן חכמה, מפיו דעת ותבונה'' <small><small>(ט''ז סעיף קטן ח')</small></small>.
ותפילת ''מודה אני'' יאמר בכל ערב העוסק בתורה כל היום <small><small>(מגן אברהם סעיף קטן ט''ז)</small></small>.

~ סימן קיא - דין סמיכת גאולה לתפילה

!  א
מאוד צריכין ליזהר בסמיכת גאולה לתפילה, והיינו שלא יפסיק בשום דבר בין ''גאל ישראל'' לשמונה עשרה. ואמרו חכמינו ז''ל <small><small>(ט ב)</small></small>: כל הסומך גאולה לתפילה – אינו נזוק כל היום כולו.

ובירושלמי <small><small>(פרק ראשון סוף הלכה ה)</small></small>: תיכף לגאולה – תפילה, שנאמר: ''יהיו לרצון... וגואלי'' – היינו גאולה, וסמיך ליה: ''יענך ה' ביום צרה'' והיינו תפילה. וכל התוכף גאולה לתפילה אין השטן מקטרג באותו היום. וכל מי שאינו סומך גאולה לתפילה, למה הוא דומה? לאוהבו של מלך שבא ודפק על פתחו של מלך. יצא המלך לידע מה הוא מבקש, ומצאו שהפליג – אף הוא מפליג, עיין שם.

!  ב
וכתב הטור:

אבל ''אמן'' אחר ''גאל ישראל'' לא הוי הפסק.
וכן פסק רבינו הרמ''א. אבל רבינו הבית יוסף פסק שלא לענות ''אמן'' אחר ''גאל ישראל''. וכן הוא על פי הזוהר וכן אנו נוהגין, וכמו שכתבתי בסימן ס''ו, דאפילו קדיש וקדושה ו''ברכו'' אין לענות בין גאולה לתפילה. וממתין בשירה חדשה כמבואר שם.

וכתב הטור דיש נוהגים לומר פסוקים קודם, כגון: ''שומע תפילה עדיך כל בשר יבואו'', ''כי שם ה' אקרא הבו גודל לאלהינו'' – ואין לאומרן דהוי הפסק. אבל ''ה' שפתי תפתח ופי יגיד תהלתך'' – לא הוי הפסק, דכיון דתיקנוהו רבנן בתפילה – כגאולה אריכתא דמי <small><small>(גמרא)</small></small>. אבל במוסף ומנחה יוכל לומר קודם ''ה' שפתי תפתח'' אם ירצה, ולא אחר כך.

!  ג
וכתב רבינו הרמ''א דיש אומרים דהא דצריך לסמוך גאולה לתפילה – זהו דווקא בחול או ביום טוב, אבל בשבת אינו צריך. וטוב להחמיר אם לא שצריך לכך. עד כאן לשונו.

וטעם דעה זו דכיון דילפינן זה מ''יענך ה' ביום צרה'', ושבת לאו יום צרה הוא. וביום טוב הוי כבחול משום דנדונין בו, כדתנן בפרק קמא דראש השנה: בפסח נדונין על התבואה, בעצרת על פירות האילן...

אבל רבים וגדולים הסכימו דהך קרא ד''יענך'' אינו אלא סמך לזה, אבל סמיכת גאולה לתפילה הוי מעיקר דין תפילה. ולכן נוהג גם בשבת, וכן המנהג. ורק בערבית קילא מבשחרית, ויתבאר בסימן רל''ו בסייעתא דשמיא.

!  ד
השליח ציבור כשצריך לחזור התפילה בקול רם, יאמר מקודם ''ה' שפתי תפתח...''. וגם בסופו יאמר בלחש ''יהיו לרצון...''.

ואף על גב דלא מצינו איסור בשליח ציבור כשיפסיק בין תפילה בלחש לתפילה בקול רם, מכל מקום נכון שלא להפסיק. ואף שום פסוק לא יאמר זולת ''ה' שפתי...'' <small><small>(עיין מגן אברהם סעיף קטן ד')</small></small>.

ואם עד שלא קרא קריאת שמע מצא ציבור מתפללין – לא יתפלל עמהם אלא מתפלל על הסדר כדי שיסמוך גאולה לתפילה, דעדיף מתפילת ציבור. וזהו בשחרית. אבל בערבית אינו כן, כמו שיתבאר בסימן רל''ו בסייעתא דשמיא.

~ סימן קיב - שלא יפסיק בשלוש ראשונות ובשלוש אחרונות

!  א
אף על גב דבברכות האמצעיות יכול כל אחד להוסיף איזה בקשה כשצריך, אבל בשלוש ראשונות ושלוש אחרונות אסור להוסיף. דראשונות דומות לעבד שמספר שבח לפני רבו, וכיון שמסדר שבחיו יתברך איך יפסיק בבקשה השייך לעצמו? וכן האחרונות שנותן הודיה לרבו, ואיך יפסיק בבקשות?

אמנם זהו צרכי יחיד. אבל צרכי ציבור – מותר. ולכן אומרים ''יעלה ויבוא'' בעבודה, ובעשרת ימי תשובה אומרים ''זכרנו לחיים'' ו''מי כמוך'' ו''כתוב'' ו''בספר...''. ובראש השנה ויום הכיפורים מאריכים ב''וכן תן פחדך...''. דהציבור חביבין לפני הקדוש ברוך הוא מאוד, ולהם ניתן רשות להפסיק ולא ליחיד.

וכתב רבינו הבית יוסף דאין לומר פיוטים ולא קרוב''ץ. ולא דמי למה שתיקנו אנשי כנסת הגדולה בכל הני שחשבנו שכוחם יפה. אבל רבינו הרמ''א כתב דיש מתירים, הואיל וצרכי רבים הם. וכן נוהגים בכל מקום לאומרם. עד כאן לשונו.

וכן המנהג פשוט ואין לשנות. וכבר כתבנו בסימן ס''ח שאחד מן הגדולים ביטל הפיוטים במקומו, ולא הוציא שנתו <small><small>(ב''ח שם)</small></small>.

!  ב
אמרינן במגילה <small><small>(יז ב)</small></small>: מאה ועשרים זקנים, ובהם כמה נביאים, תיקנו שמונה עשרה ברכות על הסדר.

ואיתא באגדה: מאי ''על הסדר''? זה סדר עולם. ששמונה עשרה ברכות של תפילה מעולם היו מתוקנות זו אחר זו, כיון שבאו אנשי כנסת הגדולה – כללום ותקנום כסדרן.

כשניצל אברהם מאור כשדים – פתחו מלאכי השרת ואמרו ''מגן אברהם''.
כשנעקד יצחק אמרו ''מחיה המתים''.
כשבא יעקב ופגע בשערי רחמים, והקדיש שמו של הקדוש ברוך הוא, אמרו ''האל הקדוש''.
כשלמד גבריאל את יוסף שבעים לשון, אמרו ''חונן הדעת''.
כשראובן שב בתשובה במעשה בלהה, אמרו ''הרוצה בתשובה''.
כשעשה יהודה מעשה תמר, ואמר ''הוציאוה ותשרף'', ואמר ''צדקה ממני'', ונסלח לו אותו עון, אמרו ''חנון המרבה לסלוח''.
כשאמר הקדוש ברוך הוא במצרים לישראל ''וגאלתי אתכם'', אמרו ''גואל ישראל''.
כשריפא רפאל את אברהם, אמרו ''רופא חולי עמו ישראל''.
כשזרע יצחק ומצא מאה שערים, אמרו ''מברך השנים''.
כשבא יעקב למצרים, ונתקבצו השבטים עם יוסף, אמרו ''מקבץ נדחי עמו ישראל''.

!  ג
כשאמר הקדוש ברוך הוא למשה ''ואלה המשפטים'' אמרו ''מלך אוהב צדקה ומשפט''.
כשטבעו המצרים בים סוף, אמרו ''שובר אויבים ומכניע זדים''.
כשאמר הקדוש ברוך הוא ליעקב ויוסף ''ישית ידו על עיניך'' ואחר כך נתקיים, ויעקב בטח על דברו, אמרו ''משען ומבטח לצדיקים''.
כשבנה שלמה בית המקדש, אמרו ''בונה ירושלים''.
כשעברו ישראל בים סוף ואמרו שירה, אמרו ''מצמיח קרן ישועה''.
כשנאנחו ישראל ויזעקו, ושמע ה' נאקתם, אמרו ''שומע תפילה''.
וכשירדה שכינה במשכן, אמרו ''המחזיר שכינתו לציון''.
כשהכניס שלמה הארון, ונענה ונתן הודאה, אמרו ''הטוב שמך ולך נאה להודות''.
וכשנכנסו ישראל לארץ, ונתקיים להם ''ונתתי שלום בארץ'', אמרו ''המברך את עמו ישראל בשלום''.
<small><small>(הבית יוסף הביא זה משיבולי הלקט ומארחות חיים, עיין שם.)</small></small>

!  ד
כתב הטור בסימן קי''ג בשם אחיו רבינו יחיאל, דחסידי אשכנז היו מונין כל התיבות שבכל ברכה וברכה משמונה עשרה ברכות: בברכה ראשונה ארבעים ושתים תיבות, בשניה חמשישים ואחת תיבות <small><small>(זהו עם ''משיב הרוח ומוריד הגשם'')</small></small>, בשלישית ארבע עשרה, ברביעית שבע עשרה, בחמישית חמש עשרה, ובששית ובשביעית לא מנה מספר התיבות.

אבל בספר פרי עץ חיים להאר''י ז''ל <small><small>(דף ס' ע''א)</small></small> מנה גם כן התיבות, וכתב המספר שווה כהטור, עיין שם. וכתב דבששית עשרים תיבות, ובשביעית שבע עשרה, עיין שם.

<small><small>(ובברכה ראשונה כתב ארבעים ושמונה, וזהו עם פסוק ''ה' שפתי תפתח''.)</small></small>

ובשמינית כתבו הטור והפרי עץ חיים עשרים ושבעה תיבות, ובתשיעית שלושים תיבות, ובעשירית עשירים. ובאחת עשרה לא מנה הטור, ובפרי עץ חיים כתב עשרים וארבע תיבות. ובשתים עשרה שהיא ברכת ''ולמלשינים'' כתבו עשרים ותשע תיבות, ובשלוש עשרה ארבעים ושתים תיבות, ובארבע עשרה עשרים וארבע, ובחמש עשרה עשרים. ובשש עשרה שהיא ''שמע קולינו'' לא מנה הטור, ובפרי עץ חיים כתב שלושים וחמש תיבות. ובשבע עשרה ושמונה עשרה ותשע עשרה גם כן לא מנה הטור, ובפרי עץ חיים כתב בשבע עשרה שלושים וארבע, ובשמונה עשרה שמונים ושש, ובתשע עשרה גם בפרי עץ חיים אינו מבואר, עיין שם.

והנה הטור כתב על כל זה רמזים וכוונות פשטיות, ובפרי עץ חיים כתב בזה סודות גדולים ונוראים, עיין שם.

!  ה
והנה אם כי אין אתנו יודע עד מה, והלואי שנכוון פירוש המילות כפשוטן. מכל מקום יש לכל איש ישראלי להבין גודל ערך תפילת שמונה עשרה, שהרי שמעון הצדיק היה משיורי כנסת הגדולה כדתנן בריש אבות, וגודל מעלתו מפורסם בש''ס כמבואר ביומא <small><small>(לט ב)</small></small> ובריש תמיד. ועל אחת כמה וכמה אנשי כנסת הגדולה עצמן, וקל וחומר הנביאים שביניהם.

ואם הם עמלו ברוח קדשם לסדר התפילה, כמה כוונות נוראות יש בהם! וכל תיבה ותיבה עומד ברומו של עולם. ולכן אשרי האיש אשר יתפלל בשום לב להדברים הקדושים ההמה.

~ סימן קיג - דיני הכריעות בשמונה עשרה ברכות

!  א
ברכה ראשונה ''אבות''.

ומנין שאומרים אבות? שנאמר: ''הבו לה' בני אלים'' <small><small>(מגילה יז ב)</small></small> – הזכירו לפניו אילי הארץ <small><small>(רש''י)</small></small>.
ומנין שאומרים ''גבורות''? שנאמר: ''הבו לה' כבוד ועוז''.
ומנין שאומרים ''קדושות''? שנאמר: ''הבו לה' כבוד שמו, השתחוו לה' בהדרת קודש''.
ופותחים ב''אלהי אברהם'', דאמר ריש לקיש: מאי דכתיב: ''ואעשך לגוי גדול''? זהו שאומרים ''אלהי אברהם''. ''ואברכך''? זהו שאומרים ''אלהי יצחק''. ''ואגדלה שמך''? זהו שאומרים ''אלהי יעקב''. יכול יהיו חותמין בכולן? תלמוד לומר: ''והיה ברכה'' – בך חותמין שאומרים ''מגן אברהם'', ולא בכולן <small><small>(פסחים קיז ב)</small></small>. וזה שאומרים ''אלהי'' על כל אחד, מפני שכל אחד מהאבות היה כדאי לעצמו שעליו יקרא שם ה', כמו כלל ישראל שאומרים ''אלהי ישראל''.

<small><small>(ומה שאין אומרים ''ואלהי ישראל'' אלא ''ואלהי יעקב'', שמעתי מפני שהאבות בגימטריה שלוש עשרה, וכן האימהות שרה רבקה רחל ולאה בגימטריה שלוש עשרה, וביחד הם עשרים ושש כמספר שם הוי''ה. וזהו שאומר הכתוב: ''לולי ה' שהיה לנו, יאמר נא ישראל''. ודייק ותמצא קל.)</small></small>

ויש בה ארבעים ושתים תיבות <small><small>(טור)</small></small>. ועם פסוק ''ה' שפתי'' יש ארבעים ושמונה <small><small>(פרי עץ חיים)</small></small>.

!  ב
ברכה זו פותחת ב''ברוך'' מפני שהיא ראשונה. ואף על גב דסמוכה ל''גאל ישראל'', מכל מקום בתפילה היא הראשונה.

וחותמת ב''ברוך'' מפני שהיא ארוכה, שיש בה כמה ענינים משבחיו יתברך. ושארי הברכות חותמין ב''ברוך'' ואין פותחין ב''ברוך'' כדין ברכה סמוכה לחבֵרתה.

ואף על גב דקיימא לן: כל ברכה שאין בה מלכות – אינה ברכה <small><small>(ברכות מ ב)</small></small>, ולמה אין בפתיחתה ''מלך העולם''? אך ''אלהי אברהם'' הוי כמו מלכות, דאברהם אבינו המליך את הקדוש ברוך הוא על כל העולם, שהודיע מלכותו <small><small>(תוספות שם)</small></small>. ועוד: ד''האל הגדול הגבור והנורא'' הוי כמו מלכות, כדאמרינן בראש השנה <small><small>(לב ב)</small></small> ד''שמע ישראל'' הוי מלכות <small><small>(טור)</small></small>.

!  ג
וכשאומר ''ברוך אתה'' – ישחה. דתניא <small><small>(סוף פרק חמישי דברכות)</small></small>: אלו ברכות שאדם שוחה בהן תחילה וסוף: ב''אבות'' וב''הודאה''. וכשאומר ''ברוך אתה'' – ישחה, וכשאומר ''ה''' – יזקוף, דכתיב: ''ה' זוקף כפופים'' <small><small>(יב א)</small></small>.

ואם בא לשחות בסוף כל ברכה וברכה – מלמדין אותו שלא ישחה, שלא יבואו לעקור תקנת חכמים, שלא יאמר כל אחד: אשחה במקום שארצה <small><small>(טור)</small></small>. ורק הכהן הגדול היה שוחה בתחילת כל ברכה.

והמלך כיון שכרע – שוב אינו זוקף, שנאמר ''ויהי ככלות שלמה להתפלל..., קם מלפני ה' מכרוע על ברכיו'' <small><small>(שם)</small></small>. דכל מה שהאדם יותר גדול – צריך להראות יותר הכנעה לפני הקדוש ברוך הוא. ולכן סתם בני אדם כשכורעים יותר ממה שתיקנו חכמים מראים בעצמן כאילו הם אנשים גדולים וצריכין יותר הכנעה, ומיחזי כיוהרא <small><small>(תוספות שם)</small></small>.

!  ד
וכתבו הטור והשולחן ערוך דדווקא בתחילתה ובסופה מלמדין אותו שלא ישחה, אבל באמצען יכול לשחות. כלומר: ואין מוחין בידו. ואף על גב דזה וודאי אם בא לשאול אם ישחה אם לאו, אומרים לו שלא ישחה; אמנם בשוחה מעצמו שם אין מוחין בידו, דכיון דבאמצע הברכה לא שייך כלל השתחוואה, דאין השתחוואה אלא או בראשיתו או באחריתו. וגם במנהגי מלך בשר ודם כן הוא. ולפיכך זה המשתחוה באמצע – אין כאן לא חשש עקירת תקנת חכמינו ז''ל, ולא חשש יוהרא.

<small><small>(ובזה מתורץ קושית הט''ז סעיף קטן ב', וגם מה שגמגם המגן אברהם סעיף קטן א' שם. ודייק ותמצא קל.)</small></small>

ולפיכך אותן אנשים הרגילים לשחות בראש השנה וביום הכיפורים בתפילת השמונה עשרה – יזהרו לזקוף בכל סוף ברכות. וגם במקום שמחויב לשחות – יזקוף מקודם מעט ואחר כך ישוח, כדי שיהא נראה ששוחה בשביל חיוב חכמינו ז''ל. וב''השם'' יזקוף, ואחר כך אם ירצה ישוח לו.

<small><small>(כתב בעט''ז אות א' לכוין בכריעה ראשונה באות יו''ד של שם הוי''ה ובאות אל''ף של שם אדנות, ובשניה האותיות השניות, ובשלישית השלישיות, וברביעיות האחרונות מהשמות, עיין שם. ואין להאריך בענינים כאלו. והבאים בסוד ה' יודעים הרבה כוונות נסתרות.)</small></small>

!  ה
אמרו חכמינו ז''ל <small><small>(לד ב)</small></small>: הכורע בהודאה של ברכת המזון כשאומר ''נודה לך...'', ובהודאה של הלל כשאומר ''הודו לה' כי טוב'' – הרי זה מגונה, שאין לכרוע אלא במקום שתיקנו חכמים.

ויש בזה שאלה: דאם כן איך אנחנו כורעים באמירתנו ''ואנחנו כורעים'', ובראש השנה ויום הכיפורים נופלים על פניהם? וכן בעבודת יום הכיפורים.

אמנם ביאור הדברים כן הוא: דוודאי במקום שאין שם תקנת חכמינו ז''ל כלל – אין שום חשש בדבר, כמו שכתבתי בענין הכריעה באמצע הברכות בסעיף הקודם. ולכן יש שכורעים גם באמירת ''ברכו'' ובקדיש.

!  ו
והענין כן הוא: דבאמת לשון ''ברכה'' או ''הודאה'' אינו מלשון השתחוואה כלל אלא מלשון החזקת טובה והילול. וזה שתיקנו חכמים ארבע כריעות בשמונה עשרה – ידעו על מה תיקנו.

ולכן הכורע בהודאה של ברכת המזון או בהודאה של הלל – הרי זה מגונה, כלומר: שסכלות הוא זה. וכן כשאומר ב''נשמת'': ''כי לך לבדך אנחנו מודים'', או ב''ויברך דוד'': ''ועתה ה' אלהינו אנחנו מודים לך'' – הרי זה סכלות. וגם ב''נשמת'' ב''וכל קומה לפניך תשתחוה'' – הרי זה רק סיפור דברים. אבל מי שכורע באיזה מקומות של שבחים או תחנונים, או מחמת איזה טעם שנראה לו שישתחוה באותו המקום, או מחמת המנהג כמו הכריעות שבקדיש או ב''ברכו'', או שנתלהב לבו בתפילה – הרי זה משובח, ואינו כמוסיף על תקנת חכמים, שהרי אין לחכמינו ז''ל שום תקנה בזה <small><small>(הגר''ז)</small></small>.

וזהו שאמרו על רבי עקיבא, שכשהיה מתפלל בינו לבין עצמו היה מרבה בכריעות והשתחויות. וכשאומר ''ואנחנו כורעים'' – יפה עושים שכורעים. וכן בעבודת יום הכיפורים לזכר שהיינו עושים בבית המקדש – טוב ויפה לעשות כן <small><small>(שם)</small></small>. אמנם כל הכריעות האלו נכון לכרוע מעט, לבד בראש השנה ויום הכיפורים שאנו נופלים על פנינו לזכרון בית מקדשינו.

!  ז
המתפלל צריך לכרוע עד שיתפקקו כל חוליות שבשדרה. פירוש: שיהיו בולטין הקשרים שבפרקי חוליותיו <small><small>(טור)</small></small>. ולא יכרע באמצע מתניו וראשו ישאר זקוף, אלא גם ראשו יכוף כאגמון. ומכל מקום לא ישחה כל כך עד שיהא פיו כנגד החגור של מכנסיים, דמיחזי כיוהרא כששוחה יותר מדאי.

וזהו באדם בריא. אבל קצת חולה או זקן, שקשה עליו לשהות עד שיתפקקו חוליותיו, כיון שהרכין ראשו – דיו, שהרי ניכר שחפצו לכרוע אלא שקשה עליו.

וכשהוא כורע – יכרע במהירות בפעם אחת. וכשזוקף – זוקף בנחת ראשו תחילה ואחר כך גופו, שלא תהא עליו כמשא.

וכבר נתבאר דכשכורע כורע ב''ברוך''. ועל פי הזוהר כשיאמר ''ברוך'' – יכרע בברכיו, וכשאומר ''אתה'' – ישחה <small><small>(מגן אברהם סעיף קטן ד')</small></small>, וזוקף בשם.

ואם בשעת התפילה בעת שצריך לשחות בא כנגדו עבודת כוכבים – לא ישחה כלל, דלא ליתחזי כמשתחוה אף שלבו לשמים. ויתפלל בלא שחייה.

<small><small>(עיין מגן אברהם סעיף קטן ה', שהקשה מיום הכיפורים שהיו כורעים בשמעם את השם, עיין שם. תמיהני: דשם מפחד שם המפורש היו כורעים, ומה ענין זה לזה? אך באמת הך דמה שכתוב ''ה' זוקף כפופים'' – אינו לעיכובא, כמו שכתב המגן אברהם בסימן קכ''ז סעיף קטן ב'. וראיה ממלך וכהן גדול, ורמז בעלמא הוא.)</small></small>

!  ח
אסור להוסיף על תארי השם יתברך יותר מ''האל הגדול הגבור והנורא'', לפי שכשאומר יותר מדאתקינו רבנן – נראה כאלו סיים כל שבחיו. ומי יכול להשמיע כל תהילתו? וגם אלו השלושה תארים, אם לא שאמרן משה רבינו בתורה, ובאו אנשי כנסת הגדולה ותיקנום בתפילה – לא היינו אומרים אותם. ולפיכך לא יוסיף על דברי חכמים.

וזהו דווקא בתפילת שמונה עשרה. אבל בתחנונים או בקשות שמבקש בעצמו לא בתוך התפילה הקבועה – יכול לומר כמו שירצה, דאז אומרם מפני שצריך אותם בענין בקשתו ותחינתו, ולא כדי להזכיר שבחיו יתברך. מה שאין כן בתפילה הקבועה שנסדרה לשבחיו יתברך, שהרי הבקשות מתחילין מ''אתה חונן''. ומכל מקום גם שם לא ירבה בשבחים כיון שעומד בתפילה.

ולדעת הרמב''ם אסור בכל ענין, מפני שלדעתו שבחי השם יתברך אסור לומר על צד החיוב אלא על צד השלילה, כמו שכתב בספר המורה. ולדעת המקובלים אינו כן, והעיקר לדינא כדעה ראשונה. ומכל מקום טוב למי שירצה לומר שבחים – יאמרן בפסוקים, שזהו מותר גם לדעת הרמב''ם ז''ל.

ואסור לומר בתחנונים ''על טוב יזכר שמך'', שהרי חייב אדם לברך על הרעה כשם שמברך על הטובה. ואסור לומר: כשם שהגיעו רחמיך על קן צפור, שאמרת ''שלח תשלח את האם'' – כמו כן יגיעו רחמיך אלינו. דמצוות הקדוש ברוך הוא גזירות הן, ולא מצד רחמים בלבד, ואנו מצווים לקיים גזירת מלך.

!  ט
מה שאומרים ''וזוכר חסדי אבות, ומביא גואל...'' – פירש הטור דהכי פירושו: שאף אם תמה זכות אבות – יביא הגאולה למען שמו יתברך, עיין שם.

ועוד נראה לי מה שאומרים ''למען שמו באהבה'' על פי מה דאיתא במדרש רות: כתוב אחד אומר ''למענכם למענכם אני עושה'', וכתוב אחד אומר ''למעני למעני אעשה'' – כאן בזמן שישראל עושין רצונו יהיה למענם, וכאן בזמן שאין עושין רצונו יהיה למען שמו יתברך ולא למענינו. וזהו שאומר שאפילו הגאולה תהיה למען שמו ולא למענינו, מכל מקום תהיה באהבה וחיבה.

~ סימן קיד - ברכה שניה, ודיני הזכרת רוח וגשם וטל

!  א
ברכה שניה ''אתה גיבור'', וחתימתה ''מחיה המתים'', שתחיית המתים הם מהגבורות היותר גדולות שבעולם הזה.

וסמכו בה הזכרת גבורות גשמים, ואומרים: ''מחיה מתים אתה רב להושיע, משיב הרוח ומוריד הגשם'', דגשמים יורדים גם כן בגבורה <small><small>(ריש תענית)</small></small>, ושניהם לא נמסרו לשליח <small><small>(שם)</small></small>. כלומר: ששניהם הם למעלה מן הטבע, ושניהם חיים לעולם. וכך אמרו חכמינו ז''ל <small><small>(שם ז א)</small></small>: מתוך ששקולה כתחיית המתים, לפיכך קבעוה בתחיית המתים.

וזה שסמכו ''רוח'' ל''גשם'' – לאו משום דאמירת ''משיב הרוח'' מעכב, אלא משום דעל פי רוב הרוחות מביאים העננים, ומהם ירד הגשם. לפיכך סמכום זה לזה.

!  ב
ויש בזה שאלה: למה בהזכרה אומרים ''גשם'' ובשאלה אומרים ''מטר''?

ונראה לי ד''גשם'' מקרי כשיורדים מן השמים כשהם למעלה, כדכתיב: ''אם ימלאו העבים גשם''. ובמבול כתיב: ''ויכלא הגשם מן השמים''. ו''מטר'' תמיד סמוך לארץ, כדכתיב: ''מטר ארצכם'', ''ומטר לא נתך ארצה''. ובאיוב כתיב: ''הנותן מטר על פני ארץ''. ולכן כתיב: ''וגשם מטר, וגשם מטרות עוזו'', דמקודם הוא גשם ואחר כך מטר. ואף שיש במקרא כיוצאים מן הכלל, מכל מקום הוא עיקר פירושם.

ולכן בהזכרת הגבורות אומרים ''גשם'', שלמעלה הם עיקר הגבורות, ובשאלה שמבקשים ''ותן טל ומטר על פני האדמה'' – קבעו לומר ''מטר''. ונראה שאם אמר ''מטר'' בהזכרה ו''גשם'' בשאלה – יצא, ואינו צריך לחזור אלא שמשנה מלשון חכמים.

!  ג
הזכרה לא דמי לשאלה, דשאלה כל מדינה ומדינה שואלת לפי עת הגשמים שלה כמו שיתבאר בסימן קי''ז, אבל הזכרה כל העולם מזכירים ביום אחד. דבשלמא שאלה שמבקשין מהקדוש ברוך הוא ''ותן טל ומטר'' – ממילא דכל אחד מבקש בזמן שצריך לה. אבל הזכרה הוא רק שמזכירין גבורותיו של הקדוש ברוך הוא – כולם מזכירים בהזמן שניכר גבורותיו של הקדוש ברוך הוא, והיינו בעת שהגיע זמן גשמים בארץ ישראל, ואז כולנו מזכירים.

וזהו ביום אחרון של חג הסוכות והוא שמיני עצרת, מפני שאז זמן גשמים בארץ ישראל. ואף על גב דהשאלה גם בארץ ישראל מתחיל בשלושה מרחשון כמו שכתבתי שם – זהו מפני כדי שיגיעו העולי רגלים למקומם <small><small>(שם י ב)</small></small>.

ויש בברכה זו חמישים ואחת תיבות <small><small>(טור ופרי עץ חיים)</small></small>.

!  ד
במוסף שמונה עשרה מתחילין להזכיר, ומזכירין כל ימות החורף עד יום ראשון של פסח במוסף.

ולמה אין מתחילין בערבית שמונה עשרה? מפני שאין כולם בבית הכנסת, וזה יזכיר וזה לא יזכיר, ויהיה אגודות אגודות. והכי אמרינן בירושלמי שם: וגם בשחרית אי אפשר להזכיר, מפני שאין מתחילין אלא אם כן מכריזין קודם התפילה כמו שיתבאר, ובשחרית אי אפשר להפסיק בהכרזה בין גאולה לתפילה <small><small>(מגן אברהם סעיף קטן א')</small></small>. ומזה הטעם גם בהפסקה מפסקינן במוסף כמו בתחילה, דליהוי שוות ופירסום ברבים. דעד מוסף כל העולם בבית הכנסת <small><small>(עיין ט''ז סעיף קטן ג')</small></small>.

!  ה
ואסור להזכיר גשם עד שישמעו כולם הכרזה לזה, או ששליח הציבור בעמדו בתפילה בלחש יאמר ''משיב הרוח'' בקול רם.

אמנם לפי זה גם בשחרית היה ביכולת לעשות כן. אלא שאין מדרך ארץ לעשות כן, וגם כל העולם אינם עדיין בבית הכנסת, לכך טוב יותר שהשמש יכריז אחר חצי קדיש ''משיב הרוח ומוריד הגשם''. וכן המנהג הפשוט, ואין לשנות.

ולכן אין ליחיד להקדים תפילת מוסף קודם הציבור. אמנם גם היחיד המתפלל בביתו, אף שלא שמע ההכרזה יאמר ''משיב הרוח''. ויכוין להתפלל בעת שהציבור מתפללין, דאי אפשר באופן אחר.

<small><small>(עיין ט''ז סעיף קטן ד', ומגן אברהם סעיף קטן ב', ותבין מה שהוכרחתי לזה. ודייק ותמצא קל.)</small></small>

ואפילו הוא חולה או אנוס – אסור לו להקדים תפילתו לתפילת הציבור. אבל אם יודע שהכריזו, אפילו הוא לא שמע – מזכיר. ומטעם זה הבא לבית הכנסת בעת שהציבור מתפללין מוסף – מתפלל עמהם ומזכיר אף שהוא לא שמע.

!  ו
אמרו חכמים <small><small>(שם ג א)</small></small> דבטל ורוחות לא חייבו חכמים להזכיר, ואם בא להזכיר – מזכיר. ולכן בספרד אומרים ''מוריד הטל'' בימות החמה, ובאשכנז אין אומרים. וזה שאומרים ''משיב הרוח'' משום גשם, הוא כמו שכתבתי דרוח שייך לגשם. ואם לא אמרו – אינו מעכב. וזה שאומרים בשאלה ''ותן טל ומטר לברכה'' – זהו אגב מטר, דמבקשים שיהיה גם טל של ברכה, דיש טל שאינה של ברכה <small><small>(גמרא)</small></small>. מיהו אם אמר רק ''ותן מטר'' ולא אמר ''טל'' – אינו מעכב.

ולכן אם אמר ''משיב הרוח'' בימות החמה בלא ''מוריד הגשם'', או שבימות הגשמים לא אמר רק ''מוריד הגשם'' – אין מחזירין אותו. וכן בטל לפי מנהג ספרד, אם אמרו בימות הגשמים בהזכרה, או לא אמרו בשאלה, או לא אמרו בהזכרה בימות החמה – אין מחזירין אותו.

ובני אשכנז אין מזכירין כלל בהזכרה ''טל'', לא בימות החמה ולא בימות הגשמים, רק בשאלה. ובספרד כשלא הזכיר ''טל'' בימות החמה, אפילו לא סיים עדיין הברכה – אינו חוזר להזכיר, כיון שאין בזה חיוב כלל <small><small>(מגן אברהם סעיף קטן ד')</small></small>. והוא הדין ברוחות בימות הגשמים, דחדא דינא אית להו.

!  ז
וכתב רבינו הרמ''א בסעיף ג:

יש אומרים ששליח ציבור פוסק מלהזכיר בתפילת מוסף יום טוב הראשון של פסח, אבל הציבור מזכירין ואין פוסקין עד מנחה, ששמעו כבר משליח הציבור שפסק בתפילה במוסף. וכן נוהגין.
עד כאן לשונו. ביאור הדברים: דבשמונה עשרה מכריז השמש ''משיב הרוח ומוריד הגשם''. אבל בהפסקה אי אפשר להכריז, שלא יאמרו דנראה כממאנין בגשמים <small><small>(לבוש ומגן אברהם סעיף קטן ה')</small></small>. ועוד: דאיך אפשר להכריז שלא יאמרו ''משיב הרוח''? והא ברוחות אין קפידא כמו שכתבתי <small><small>(ט''ז סעיף קטן ט')</small></small>. ובלא הכרזה כבר נתבאר שאי אפשר ולהכריז שיאמרו ''מוריד הטל'', הא באשכנז אין אומרים כמו שנתבאר. ולכן בהכרח לומר בלחש.

ובספרד היה נראה לכאורה שהשמש יכריז ''מוריד הטל'', ולא ידעתי אם מנהגם כן הוא. ומדברי הטור בשם הראב''ד מבואר שמכריזין, שכתב:

אסור להזכיר עד שיכריז שליח ציבור ''משיב הרוח ומוריד הגשם'' או ''מוריד הטל''.
עד כאן לשונו.

!  ח
אם אמר ''מוריד הגשם'' בימות החמה – מחזירין אותו, דכיון שיש זמן בימות החמה שהגשמים קשים לעולם כמו בזמן הקציר, ולכן כל ימות החמה מחזירין אותו <small><small>(ט''ז סעיף קטן י')</small></small>. ועוד: שלא יעשו אגודות אגודות, שזה יזכיר וזה לא יזכיר.

ולהיכן הוא חוזר? לראש הברכה ל''אתה גיבור''. וזהו כשלא סיים ''מחיה המתים''. אבל סיים – חוזר לראש התפילה, דשלוש ברכות ראשונות כחדא דמיין. ויראה לי שצריך לומר עוד פעם הפסוק ''ה' שפתי תפתח'', דכיון דתיקנוהו רבנן לומר קודם התפילה, ואמירתו הקודמת כבר נפסק בהברכות והם בטלים, ולכן צריך לומר מחדש.

ואפילו במדינות שצריכים גשמים בימות החמה – מחזירין אותו כשהזכיר גשם או גשם וטל, דדווקא בשאלה יש נפקא מינה ולא בהזכרה כמו שכתבתי.

<small><small>(ובשערי תשובה כתב שלא לומר עוד ''ה' שפתי תפתח''. וצריך עיון.)</small></small>

!  ט
ובימות הגשמים כשלא הזכיר גשם – מחזירין אותו. והני מילי כשלא הזכיר טל, אבל אם הזכיר טל – אין מחזירין אותו.

ולפי זה יפה מנהג ספרד שמזכירין טל בימות החמה, ולכן בימי הגשמים אף שלא יזכיר גשם מכל מקום הרי יזכיר טל כפי הרגלו. ואפילו במדינות שאינן צריכות גשם בימות הגשמים, מכל מקום מחזירין אותו דבהזכרה אין נפקא מינה בין מדינה למדינה, רק בשאלה כמו שכתבתי.

ואף על גב דבשאלה אין יוצאים בטל במקום מטר – זהו מפני שאז צריכים שני הדברים גם טל גם מטר, מה שאין כן בהזכרה בעלמא שתיקנוהו אצל תחית המתים מפני שהגשמים חיים לעולם. וגם טל חיים לעולם וגם שייך לתחית המתים, שעל ידי הטל יחיו המתים, ולפיכך יצא בטל <small><small>(עיין ט''ז סימן קי''ז סעיף קטן ג')</small></small>. ועוד: דשאלה צריך לשאול על דבר שלפעמים נעצר וטל לא מיעצר, ולא שייך בקשה על זה ולכן לא יצא בטל. מה שאין כן בהזכרה שהוא רק שבח להקדוש ברוך הוא – יש שבח בטל כמו בגשם, ולכן יצא בטל <small><small>(מגן אברהם סעיף קטן ז')</small></small>.

!  י
וזה שאמרנו שכשלא הזכיר גשם דמחזירין אותו – זהו דווקא כשסיים כל הברכה והתחיל ברכה שלאחריה, ואז חוזר לראש התפילה. אבל אם נזכר קודם שסיים הברכה – יאמר במקום שנזכר. ואף שסמכוה ל''מחיה מתים אתה רב להושיע'', ועתה יאמר אחר ''מתיר אסורים'' וכדומה, מכל מקום סוף סוף היא בברכת תחית המתים שעיקרה הוא בחתימה.

ואפילו סיים ברכת ''מחיה המתים'' אם רק לא התחיל ''אתה קדוש'' – יאמר בשם ''משיב הרוח ומוריד הגשם. אתה קדוש...''. ודין זה כתבו הרא''ש והמרדכי ריש תענית, והטור כאן בשם אבי העזרי.

ויש חולקים וסבירא להו דכל שסיים הברכה – חוזר לראש. אך רבינו הבית יוסף הכריע כדעה ראשונה, ולא הביא בשולחן ערוך דעת החולקת כלל <small><small>(עיין בית יוסף)</small></small>. וכן הדין ב''טל ומטר'' בשאלה כשלא התחיל ''תקע בשופר'' – יאמר שם ''ותן טל ומטר'' <small><small>(שם)</small></small>. ואף על גב דעתה נשארו בלא ברכה, יש לומר דקאי על ''ברוך אתה ה', מחיה המתים, משיב הרוח...'', וכאילו חתם גם בזה <small><small>(לבוש)</small></small>. ולא שייך על זה לומר אין חותמין בשתים, דכולה חדא מילתא היא <small><small>(שם)</small></small>.

ולפי זה אין דין זה רק אם תיכף כשאמר ''מחיה המתים'' אמר ''משיב הרוח'', וכן ב''טל ומטר'' <small><small>(אליה רבה וט''ז סעיף קטן י''ב)</small></small>. ולא משמע כן <small><small>(ט''ז)</small></small>. ולי נראה דוודאי משמע כן, שהרי אינו מפסיק בין ברכה לברכה, וממילא אם נזכר בסוף הברכה – הוי מיד.

<small><small>(ואין לשאול: למה לא חלקנו בסעיף ח בין סיים ללא סיים? דשם שאני שהזכיר ולא היה לו להזכיר, ובהכרח לחזור לראש ולא יזכיר, מה שאין כן בלא הזכיר מה שצריך להזכיר – יזכיר במקום אחר מהברכה.)</small></small>

!  יא
כלל גדול הוא דשלושה ברכות הראשונות חשובות כאחת, ובכל מקום שטעה בהם – חוזר לראש, בין שהוא יחיד בין שהוא ציבור.

ודווקא בדברים המעכבים, כמו בהזכרת גשם בימות החמה, או לא הזכיר בימות הגשמים, או בעשרת ימי תשובה כשלא אמר ''המלך הקדוש'', או בשארי חתימות הברכות כגון שלא אמר ''מגן אברהם'' או שלא אמר ''מחיה המתים''. אבל איזה טעות באמצע הברכות שהוסיף מעט או גרע מעט – אינו מעכב. וכמה מקומות חלוקות בנוסחי התפילה <small><small>(מגן אברהם סעיף קטן ט')</small></small>, וזה לא מקרי ''משנה ממטבע שטבעו חכמים''. ומכל מקום אם אמר אחת מהברכות במטבע קצרה לגמרי, כברכות הפירות והמצות – וודאי מקרי ''משנה'', וצריך לחזור <small><small>(שם)</small></small>.

ויש להסתפק בברכת ''האל הקדוש'' כשחתם באמצע השנה ''המלך הקדוש'' אי הוי שינוי, או אפשר ד''המלך'' עדיף ויצא. ומלשון רש''י בברכות <small><small>(יב ב)</small></small> שכתב הטעם ד''המלך הקדוש'' בעשרת ימי תשובה לפי שבימים אלו הוא מראה מלכותו לשפוט את העולם עיין שם, וזה לא שייך בכל השנה. ואם כן הוה כדובר שקרים, וצריך לחזור.

<small><small>(ועיין סימן קי''ח, וצריך עיון.)</small></small>

!  יב
כתב רבינו הבית יוסף בסעיף ז:

בכל מקום שאנו אומרים ''חוזר לברכה שטעה בה'' – הני מילי שטעה בשוגג. אבל במזיד ומתכוין – חוזר לראש.
עד כאן לשונו. וכן כתב הטור בשם אבי העזרי, עיין שם.

כלומר: כגון שאמר ''מוריד הגשם'' בימות החמה ולא סיים הברכה, שאמרנו חוזר לראש הברכה – זהו בשוגג ולא במזיד. וכן בברכות האמצעיות הדין בטעות שחוזר לברכה זו, או בשלוש אחרונות חוזר ל''רצה'' – זהו הכל בשוגג. אבל במזיד הוי כלא התפלל כלל, וחוזר לראש התפילה.

ויש מי שהקשה דרבינו הבית יוסף סותר את עצמו, למה שכתב בסימן ק''ד דגם בשח במזיד דינו כמו באונס, ובארנו זה שם בסעיף י''ב <small><small>(ב''ח)</small></small>. אמנם לא קשיא כלל: דרק בשח במזיד פסק כן, שהתפלל כתיקונו אלא שהפסיק בשיחה, מה שאין כן בכאן שלא אמר איזה דבר כתיקון חכמים במזיד – תפילתו כולה תועבה, וצריך להתפלל תפילה אחרת לגמרי <small><small>(וכן כתב בחידושי הגהות בטור)</small></small>.

!  יג
אם נסתפק בימות החמה אם אמר ''מוריד הגשם'' וצריך לחזור, או לא אמר והתפלל כהוגן, או שהסתפק בימות הגשמים אם לא אמר ''מוריד הגשם'' וצריך לחזור, או אמר והתפלל כהוגן. וזהו באשכנז. אבל בספרד אין נפקא מינה בימות הגשמים, דאפילו אם לא אמר ''מוריד הגשם'' – הא אמר ''מוריד הטל'' ויצא בזה, כמו שכתבתי בסעיף ט.

וכל שלושים יום בחזקת שלא התפלל כהוגן, מפני שמורגל לומר כפי הזמן הקודם. ולאחר שלושים יום בחזקת שאמר כהוגן, מפני שכבר הורגל בזה. וכן פסק הירושלמי בפרק קמא דתענית.

!  יד
כתב רבינו בסעיף ט:

אם ביום ראשון של פסח אומר ''אתה גיבור'' עד ''מוריד הטל'' תשעים פעמים, כנגד שלושים יום שאומר אותו שלוש פעמים בכל יום, ומשם ואילך אם אינו זוכר אם הזכיר גשם – הרי הוא בחזקת שלא הזכיר גשם, ואינו צריך לחזור.
עד כאן לשונו. וזהו למנהג ספרד. ולמנהג אשכנז כתב רבינו הרמ''א:

וכן לדידן אם אמר עד ''מכלכל חיים'' בלא ''משיב הרוח ומוריד הגשם'' שבימות הגשמים. וכן אמר בשמיני עצרת תשעים פעמים מן ''אתה גיבור'' עד ''מוריד הגשם'', אם נסתפק אחר כך אם הזכיר אם לא – חזקה שהזכירו.
עד כאן לשונו. ואף שבשלושים יום יש יותר מתשעים תפילות מוספי שבת וראש חודש, מכל מקום כוונת הירושלמי שאמר שלושים יום הם על סתם ימים שאין בהם רק שלוש תפילות.

והנה דין זה הוא מהר''ם מרוטנבורג שהביאו הרא''ש והטור. והקשו עליו: דאינו דומה השגירה בפיו כשמרגיל עצמו שלושים יום מכשאומר בפעם אחת תשעים פעמים. ועוד קושיות <small><small>(עיין בית יוסף, וב''ח, וט''ז, ומגן אברהם)</small></small>.

ולי נראה דעילה מצא ותלה בזה, דבאמת המתפלל כראוי וודאי שאומר כתיקונו. אלא שהרבה פעמים נשכח אחר כך אם אמר כראוי אם לאו, וממילא לפי הדין צריך לחזור. ובאמת הדבר קשה מאוד, כי קרוב יותר שאמר כתיקונו. ולכן עשה כן, כדי שיהיה לו במה ליפטר את עצמו על פי הדין איך שהוא.

ואם הוא שליח ציבור – יכול לפטור את עצמו בחמישה עשר יום, שהרי התפלל גם בקול רם. אך בערבית ליכא חזרה, וליכא רק שבעים וחמש תפילות, וצריך עוד חמישה ימים כמובן.

<small><small>(''ומקיים אמונתו לִישני עפר''. ואין בהיו''ד שו''א, וזהו כמו: ''לִישועתך קויתי ה'''.)</small></small>

ובברכת ''אתה קדוש'' יש ארבע עשרה תיבות <small><small>(טור ופרי עץ חיים)</small></small>.

~ סימן קטו - ברכה רביעית, וחמישית, וששית, ושביעית

!  א
ברכה רביעית ''אתה חונן''. ולמה אומרים אותה אחר ''קדושה''? דכתיב בישעיה: ''והקדישו את קדוש יעקב'', וסמיך ליה: ''וידעו תועי רוח בינה'' <small><small>(מגילה יז ב)</small></small>. ויש בה שבע עשרה תיבות <small><small>(טור ופרי עץ חיים)</small></small>, כמנין תיבות שבפסוק ''ואתה תדבר אל כל חכמי לב'' <small><small>(שם)</small></small>.

ומשום שמותר האדם מן הבהמה הוא הבינה והשכל, לפיכך קבעוה ראש להאמצעיות. ואם אין בינה אין תפילה <small><small>(שם)</small></small>.

ומבדילין בה במוצאי שבת ויום טוב, שזהו דבר חכמה להבדיל בין דבר לדבר <small><small>(שם)</small></small>. כלומר: ההבדלה בעניני רוחניות כמו בין קודש לחול הוי חכמה רבה. ועיקר הבקשה לבקש מהשם יתברך שיתן לו דעת למאוס ברע ולבחור בטוב <small><small>(אליה רבה)</small></small>. ועיין מה שכתבתי בסימן רצ''ד.

!  ב
ברכה חמישית ''השיבנו''. ולמה אומרים אותה אחר ''בינה''? שהבינה מביאה לידי תשובה, דכתיב: ''השמן לב העם הזה..., פן יראה בעיניו..., ולבבו יבין ושב ורפא לו'' <small><small>(מגילה שם)</small></small>. ויש בה חמש עשרה תיבות כנגד חמש עשרה תיבות שבפסוק: ''יעזוב רשע דרכו'' <small><small>(טור ופרי עץ חיים)</small></small>.

וגדולה תשובה שמגעת עד כסא הכבוד, ומן הארץ לרקיע חמש מאות שנה, וכן כל אויר שבין רקיע לרקיע. ונמצא שבעה רקיעים וששה אוירים ביניהם, ואויר שמן הארץ עד רקיע הראשון, ואויר שמן רקיע השביעי עד כסא הכבוד – הרי חמש עשרה <small><small>(שם)</small></small>. והברכה מתחלת בה''א ומסיימת בה''א, כנגד עשרת ימי תשובה <small><small>(שם)</small></small>.

!  ג
ברכה ששית ''סלח לנו''. ושייכא לתשובה, דכתיב: ''וישוב אל ה' וירחמהו, ואל אלהינו כי ירבה לסלוח'' <small><small>(מגילה שם)</small></small>.

ומה שתקנו לומר ''אבינו'' בשני ברכות אלו, מפני שהאב חייב ללמד לבנו תורה. לכן אומרים: ''השיבנו אבינו לתורתך''. וב''סלח לנו'' מעוררים רחמים, שירחם עלינו כרחמי אב על בנו, וירבה לנו לסלוח עונותינו <small><small>(טור)</small></small>. ויש בה עשרים תיבות <small><small>(פרי עץ חיים)</small></small>.

!  ד
ברכה שביעית ''ראה נא בענינו''. כן הוא הלשון בטור, ולא מנה מספר התיבות בברכה זו. אבל בספר פרי עץ חיים מנאה כמו שכתבתי בסימן קי''ג, וכתב שהיא שבע עשרה תיבות. ולפי זה צריך לומר ''ראה בענינו'' ולא ''ראה נא'' וכן דעת מהרש''ל בתשובה <small><small>(סימן ס''ד)</small></small>.

ויש מי שכתב לומר דווקא ''ראה נא'' <small><small>(מגן אברהם)</small></small>, ולא ידעתי מי הוא שיכול להכריע להיפך מדעת האר''י ז''ל והמהרש''ל מסייע לו.

ומה ראו לומר גאולה בשביעית? מתוך שאנו עתידין ליגאל בשביעית – קבעוה בשביעית <small><small>(מגילה שם)</small></small>.

~ סימן קטז - ברכה שמינית שהיא ''רפאנו''

!  א
ברכה שמינית ''רפאנו''. ומה ראו לומר רפואה בשמינית? מתוך שמילה בשמיני וצריכה רפואה, לפיכך קבעוה בשמינית <small><small>(מגילה יז ב)</small></small>. ויש בה עשרים ושבע תיבות כנגד עשרים ושבע פסוקים שבפרשת מילה, וכנגד עשרים ושבע תיבות שבפסוק ''ויאמר אם שמוע תשמע'' עד ''כי אני ה' רפאך'' <small><small>(טור)</small></small>. ויש עשרים ושבע אותיות בפסוק ''כי חיים הם למוצאיהם, ולכל בשרו מרפא'' <small><small>(שם)</small></small>.

!  ב
הרי''ף ז''ל בסוף פרק רביעי דמגילה הביא תוספתא, שאין לשנות מלשון הכתוב. ולפי זה הקשו: דאיך אנו אומרים ''רפאנו ה' ונרפא'' בלשון רבים? הא בירמיה כתיב לשון יחיד: ''רפאני ה' וארפא''.

ותרצו דזהו בקורא הפסוק או מתרגמו, ולא האומרים דרך תפילה. ואין כוונת הציבור לאמר הפסוק – יכולין לשנותן כפי הצורך <small><small>(טור בשם הרמ''ה)</small></small>. ועוד: דזהו דווקא באומר כל המזמור, אבל באומר פסוקים מלוקטים בתוך התפילות, אף שכיון לזה הפסוק מכל מקום כיון שאינו אומר המזמור בשלימות – רשאי לשנות <small><small>(שם בשם רבינו יונה)</small></small>. ולזה הסכים הרא''ש ז''ל.

ולכן בפסוקים שבהבדלה לתירוץ הראשון אסור לשנותן, ולתירוץ השני מותר <small><small>(ט''ז)</small></small>. וכן בשארי ענינים כיוצא בזה.

וצריך לומר ''רופא חולֵי עמו ישראל'' הלמ''ד של חולֵי בציר''י <small><small>(עיין ט''ז)</small></small>.

~ סימן קיז - ברכה תשיעית ברכת השנים

!  א
ברכה תשיעית היא ברכת השנים. וקבעוה בתשיעית כנגד מפקיעי שערים, שאמרה דוד בתשיעית: ''שבור זרוע רשע'', ואמפקיעי שערים קאי <small><small>(מגילה יז א)</small></small>. ואף על גב דלפנינו הוא במזמור י, אמנם חכמינו ז''ל קבלו ד''אשרי האיש'' ו''למה רגשו'' – חדא פרשה היא <small><small>(ברכות י ב)</small></small>. ויש בה שלושים תיבות כנגד עשרים ושלוש תיבות שבפסוק ''יפתח ה' לך...'' ושבעה שבפסוק ''פותח את ידך'' <small><small>(טור)</small></small>.

ויש אומרים ''ושבענו מטובך'', וכן כתב הרא''ש בתשובה. ויש אומרים ''ושבענו מטובה'' וקאי על הארץ. ויש שבעיר אומרים ''מטובה'' ובדרך ''מטובך'', ולזה הסכימו המקובלים <small><small>(כמו שכתב השל''ה בסידורו)</small></small>.

!  ב
בארץ ישראל מתחילין לומר ''ותן טל ומטר'' מליל שביעי מרחשון, מפני שהיא ארץ הרים ובקעות, לכך צריכה מטר תיכף אחר החג. וזה שאין שואלין מיד אחר החג – בשביל עולי רגלים שיבואו לביתם <small><small>(משנה י א)</small></small>. ואף על גב דלפי זה בזמן הזה היה להם לשאול מיד אחר החג, מכל מקום לא נשתנה התקנה.

ויש בגמרא <small><small>(ד ב)</small></small> עוד טעם: משום הפירות המונחים בשדות עד שביעי מרחשון, ואין לבקש אז גשמים כדי שלא ירקבו הפירות <small><small>(עיין ר''ן פרק קמא דתענית ובית יוסף)</small></small>. והרי''ף לא הביא טעם זה. וטעמו נראה לי כדי שלא יאמרו דאם אין פירות בשדה יתחילו מיד דאינו כן, דלא פלוג רבנן בתקנתא.

<small><small>(ומה שהביא הך דעולי רגלים, משום דטעם זה הוא במשנה שם, והביא המשנה כצורתה כדרכו. אבל אין הטעם בשביל זה אלא משום שהתקנה לא נשתנית.)</small></small>

!  ג
ובבבל שהיא ארץ מצולה ואינה צריכה כל כך לגשמים – מתחילין לשאול מטר בערבית של יום ששים אחר תקופת תשרי. ויום התקופה הוא בכלל הששים, אפילו אם התקופה נופלת בחצי יום או אחר כך, רק שיהא קצת קודם הלילה.

ולדוגמא: אם התקופה ביום ראשון מתחלת השאלה בתפילת ערבית בשלישי בערב השייך ליום רביעי, ויש בהמשך השבוע שני ימים שלמים בין התקופה להשאלה יום שני ויום שלישי.

<small><small>(ולכן הפרי חדש מקיל במעריב הראשון אם שכח טל ומטר, כיון שאין ששים שלמים, וממילא גם בשחרית אם התקופה היתה אחר כך. והפרי מגדים אינו מסכים לזה, עיין שם. והשמש מכריז אחר חצי קדיש ''טל ומטר'', כדי שידעו כולם. ואם לא הכריז – לא עיכב.)</small></small>

!  ד
ואנן בני חוץ לארץ בתר בני בבל גררינן כמו בכל הדינים, ואף על גב דלכאורה אין זה ענין לדינים. וכבר כתב הרמב''ם בפירוש המשנה בתענית שם דהדבר תלוי במדינות, בהזמן שצריכין למטר.

ואם כן ברוב מדינות אייראפא שזורעין אחר הפסח היה לנו לומר ''טל ומטר בקיץ'', והרי בחורף אין אנו צריכים למטר כלל? וכבר האריך הרא''ש בתשובה בזה. ולא דמי ליחידים הצריכים למטר, שאומרים ב''שומע תפילה'' כמו שיתבאר, דלאו יחידים אנן אלא מדינות גדולות. מכל מקום כתב הרא''ש בעצמו שלא נתקבלו דבריו כלל, עיין שם. וכאילו יצא בת קול לעשות כבני בבל.

וכן מבואר מדברי הרמב''ם בחיבורו בפרק שני, שלא כתב כמו שכתב בפירוש המשנה, עיין שם. וכך סתמו רבותינו בעלי השולחן ערוך, וכן הלכה. וכל המפקפק בזה ראוי לעונש.

ועד מתי שואלין? עד ערב יום טוב הראשון של פסח, ומשם ואילך פוסקין מלשאול <small><small>(עיין מגן אברהם סעיף קטן ב')</small></small>.

!  ה
אם שאל מטר בימות החמה – מחזירין אותו, בין שאמר ''טל'' ובין שלא אמר <small><small>(בית יוסף)</small></small>.

וכיצד דין חזרתו? אם עקר רגליו – חוזר לראש התפילה. ואם לא עקר רגליו – חוזר ל''ברך עלינו''. ואפילו אם נזכר קודם שסיים הברכה, מכל מקום חוזר לראש הברכה. ואינו דומה ללא אמר, שאומרו במקום שעומד כמו שכתבתי בסימן קי''ד לענין הזכרה, עיין שם בסוף סעיף י.

וכן אם לא שאל מטר בימות הגשמים, אף על פי שאמר ''טל'' – מחזירין אותו. ובזה אינו דומה להזכרה, שיוצאין ב''טל'' כמו שכתבתי שם, דלענין הזכרת גבורותיו של הקדוש ברוך הוא סגי בטל שהם חיים לעולם, והמתים יחיו בטל כמו שכתבתי שם. מה שאין כן בשאלה, דבלא ''מטר'' חס ושלום כל התבואות מקולקלים – לא סגי בלא מטר. אבל אם שאל ''מטר'' ולא שאל ''טל'' – אינו מעכב, ואין מחזירין אותו.

!  ו
וכיצד יעשה כששכח לומר ''מטר''? אם נזכר מיד בתוך הברכה, או מיד לאחר הברכה קודם שהתחיל ''תקע בשופר'' – יאמר שם ''ותן טל ומטר על פני האדמה'', כמו שכתבתי בהזכרה בסימן קי''ד. ואם נזכר לאחר שהתחיל ''תקע בשופר'' – יאמרנה ב''שומע תפילה''. ובזה עדיפא מהזכרה, דהזכרה לא שייך בתפילת בקשה. מה שאין כן השאלה יכול לומר שם ''ותן טל ומטר על פני האדמה, כי אתה שומע...'', שהרי כל הבקשות יכול לבקש שם, כמו שיתבאר בסימן קי''ט. ואפילו היה יום התענית שצריך לומר שם ''עננו'' – יקדימנה מקודם ''עננו'', ד''מטר'' מעכב ו''עננו'' אינו מעכב כשלא אמר.

אך אם לא נזכר עד אחר ''שומע תפילה'', אם עדיין לא התחיל ''רצה'' – יאמר שם ''ותן טל ומטר על פני האדמה'' כמו אחר ברכת השנים. ואם התחיל ''רצה'' – חוזר ל''ברך עלינו''.

במה דברים אמורים? כשלא עקר רגליו. אבל עקר רגליו – חוזר לראש התפילה. ועקר רגליו לאו דווקא, אלא כשגמר כל התפילה והיינו ''המברך... ויהיו לרצון'', אף שעדיין לא עקר רגליו – הוה כעקר וחוזר לראש.

אמנם כשאומר תחנונים אחר התפילה, כמו ''אלהי נצור'' וכדומה, אם עדיין לא גמר התחנונים – מקרי ''לא עקר רגליו''. ואם גמרם – הוי כעקר. ואם רגיל לומר גם אחר התחנונים ''יהיו לרצון'' – לא מקרי עקר עד שיאמר ה''יהיו לרצון'' שאחר התחנונים.

<small><small>(מגן אברהם בסימן תכ''ב סעיף קטן ב', עיין שם. ודייק ותמצא קל.)</small></small>

<small><small>(עיין חיי אדם כלל כ''ד סעיף ט''ו, שכתב: עקר ממש דווקא. וצריך עיון.)</small></small>

!  ז
כתב רבינו הבית יוסף בסעיף ב:

יחידים הצריכים למטר בימות החמה – אין שואלין אותו בברכת השנים אלא ב''שומע תפילה''. ואפילו עיר גדולה כננוה, או ארץ אחת בכללה כמו ספרד בכללה או אשכנז בכללה – כיחידים דמי ב''שומע תפילה''.
ומיהו אם בארץ אחת כולה הצריכה מטר בימות החמה טעה היחיד ושאל ''מטר'' בברכת השנים, אם רוצה – חוזר ומתפלל בתורת נדבה בלא שאלה בברכת השנים. אבל אינו מחויב לחזור כלל.

עד כאן לשונו. ולפי זה היה נראה דגם להיפך, כמו במדינתינו בחורף שאין אנו צריכין למטר, אם לא הזכיר ''טל ומטר'' – גם כן אינו צריך לחזור, כמו בקיץ כשאמר כמו שכתבתי, דהסברא אחת היא. וגם להתפלל בתורת נדבה – אנו מרחיקין מזה מפני העדר כוונתינו, כמו שכתב רבינו הבית יוסף בסימן ק''ז, עיין שם.

!  ח
אבל לא ראיתי לאחד מן הגדולים שאמר כן. וכל מקצרי הדינים כתבו סתמא שבימות הגשמים אם לא אמר ''טל ומטר'' – צריך לחזור. והם כתבו על מדינתנו, ובכל המדינות שלנו איננו צריכים מטר בחורף כלל.

ואולי סבירא להו לחלק: דדווקא באמר ''טל ומטר'' בעת שצריך לנו אינו חוזר, ולא כשלא אמר בעת שאין אנו צריכים, כיון דלפי ההלכה צריכין לומר – מחויב לחזור.

ולעניות דעתי אין שום חילוק בזה. ואני מעולם לא הוריתי הוראה זו, וגם להיפך לא הוריתי. וכך מקובלני מילדותי, שבדור שלפנינו היה אחד מגדולי הדור שלא רצה להורות הוראה זו.

ודע שזה כתבו הגדולים דבכל מקום שצריך לחזורף, אם יכול לשמוע התפילה משליח הציבור מראש עד סוף – יצא בזה. ויזהר אז שלא להפסיק בשום שיחה, וגם לא יענה ''ברוך הוא וברוך שמו'', ורק יענה ''אמן'' בלבד. וצריך עיון בכל זה.

<small><small>(עיין מגן אברהם סעיף קטן ד', שכתב דבשעת הקציר אם אמר טל ומטר בימות החמה – וודאי צריך לחזור.)</small></small>

!  ט
ודע שיש מן הגדולים שהזהירו דגם בשעת עצירת גשמים אצלינו בימות החמה, שכתבנו לשאול ב''שומע תפילה'', מכל מקום לא יאמרו ''ותן טל ומטר'' רק ירבו בתחנונים בפסוקים ומזמורים של מטר. וכתב ששני גדולים נענשו על זה <small><small>(ב''ח, והביאו המגן אברהם סעיף קטן ג')</small></small>.

אבל יש חולקים בזה <small><small>(ט''ז סעיף קטן ב')</small></small>, וכן המנהג הפשוט אצלינו. וכבר נדפס בסידורים תפילה לעצירת גשמים ''שומע תפילה'', ויש בה ''ותן טל ומטר'' ואין לפקפק בזה. ורק יזהרו שלא לומר תפילה זו רק בעצירת גשמים הרבה שרואים שהתבואה מקולקלת, ולא בעצירה מועטת. וגם כתבו שגם בשבת מזכירים שלוש עשרה מידות, ואומרים פסוקים של מטר <small><small>(מגן אברהם שם)</small></small>. וזה לא נהגו במדינתנו.

~ סימן קיח - שארי ברכות עד ''רצה''

!  א
ברכה עשירית היא ''תקע בשופר גדול''. דהגאולה תהיה על ידי תקיעת שופר, כדכתיב: ''והיה ביום ההוא יתקע בשופר גדול...''.

ולמה קבעו ברכה זו אחר ברכת השנים? דכתיב ביחזקאל <small><small>(לו)</small></small> בענין הגאולה: ''ואתם הרי ישראל ענפכם תתנו ופריכם תשאו לעמי ישראל כי קרבו לבוא. ופניתי אליכם...''. ויש בה עשרים תיבות <small><small>(טור ופרי עץ חיים)</small></small> כנגד פסוק: ''וביום שמחתכם... ותקעתם בחצוצרות...'', שיש בו גם כן עשרים תיבות <small><small>(טור סוף סימן קי''ז)</small></small>.

וברכה אחת עשרה היא ברכת ''השיבה'', דכיון שנתקבצו גליות נעשה דין ברשעים כדכתיב: ''ואצרוף כבור סיגייך, ואשיבה שופטיך כבראשונה'' <small><small>(מגילה שם)</small></small>. ויש בו עשרים וארבע תיבות כנגד שתים עשרה תיבות שבפסוק ''ואשיבה'', וכנגד שתים עשרה תיבות שבפסוק ''וארשתיך לי לעולם'' <small><small>(פרי עץ חיים דף ס' ע''ב)</small></small>.

!  ב
חתימת ברכה זו ''מלך אוהב צדקה ומשפט'', ובעשרת ימי תשובה ''המלך המשפט''. ואיתא בסוף פרק קמא דברכות דלעיכובא הוא, ואם לא אמר – מחזירין אותו. ואם עקר רגליו – חוזר לראש התפילה. ואם לאו – חוזר ל''השיבה''. ומכל מקום כתב רבינו הרמ''א, וזה לשונו:

מיהו אם אמר ''מלך אוהב צדקה ומשפט'' – אינו צריך לחזור. ולא אמרו שיחזור אלא במקום שכל השנה אומרים ''האל אוהב צדקה ומשפט'', ועיין לקמן סימן תקפ''ב.
עד כאן לשונו. ויש מי שחולק בזה, דאפילו לנוסח זה בכל השנה הצדקה עיקר, ובעשרת ימי תשובה המשפט עיקר ואין להזכיר צדקה <small><small>(ט''ז סעיף קטן ב')</small></small>. אבל רבים הסכימו לזה <small><small>(מגן אברהם, וב''ח, ושל''ה, ומט''מ)</small></small>.

מיהו על כל פנים משמע דאף אם העיקר לומר ''האל אוהב צדקה ומשפט'', מכל מקום אנו אומרים ''מלך אוהב צדקה ומשפט''. ואם כן יש לפשוט הספק שנסתפקנו בסימן קי''ד סעיף י''א: אם אמר בכל השנה ''המלך הקדוש'' אם צריך לחזור? ולכאורה משמע דאינו צריך לחזור, ודלא כמו שכתבתי למעלה שם. או אפשר לחלק, וצריך עיון.

<small><small>(ובשערי תשובה הביא דעות בזה.)</small></small>

!  ג
והברכה השתים עשרה היא ''למלשינים''. וקבעוה אחרי ברכת המשפט, שכיון שנעשה משפט – כלו המלשינים. דאחר ''ואשיבה שפטיך כבראשונה'' כתיב ''ושבר פושעים וחטאים יחדיו יכלו'' <small><small>(מגילה שם)</small></small>, וכולל זדים עמהם <small><small>(שם)</small></small>. דאחר כך כתיב: ''ועוזבי ה' יכלו'', והם הם הזידים שמזידים כנגד הקדוש ברוך הוא, והם הם המלשינים והמינים והזדים.

ויש בברכה זו עשרים ותשע תיבות, כנגד תורה שבכתב ותורה שבעל פה, וכל זה אותיות דעם מנצפ''ך יש עשרים ותשע אותיות <small><small>(טור ופרי עץ חיים)</small></small>. ועל כי בברכה זו אין הנוסחאות שוות בהסידורים מפני שיבושי המגיהים, לכן אכתוב הנוסחא. וזו היא:

ולמלשינים אל תהי תקוה, וכל המינים וכל הזדים כרגע יאבדו, וכל אויביך מהרה יכרתו. והזדים מהרה תעקר ותשבר ותמגר ותכניע במהרה בימינו. ברוך אתה ה', שובר אויבים ומכניע זדים.
וכך מצאתיה בספר ישן.

!  ד
ברכה שלוש עשרה ''על הצדיקים''. דאחר עקירת המלשינים יתרומם קרן הצדיקים, כדכתיב: ''וכל קרני רשעים אגדע, תרוממנה קרנות צדיק'' <small><small>(מגילה שם)</small></small>.

ויש בברכה זו ארבעים ושתים תיבות <small><small>(טור ופרי עץ חיים)</small></small>. ולפי זה אין צורך לומר ''יהמו נא רחמיך'' אלא ''יהמו רחמיך''. וכן אין לומר ''פליטת בית סופריהם'' אלא ''פליטת סופריהם''. וכך הוא בסידורים מדוייקים. ולפי זה הם ארבעים ושתים תיבות, דעם שני תיבות אלו הרי הם ארבעים וארבע.

<small><small>(וארבעים ושתים תיבות הם נגד שם ארבעים ושתים שבו נברא העולם, כמו שכתבתו התוספות ריש פרק שני דחגיגה. ובשביל הצדיקים נברא העולם, כן כתוב בפרי עץ חיים שם. ובטור כתוב רמזים מפסוקים, עיין שם.)</small></small>

!  ה
ברכה ארבע עשרה ''ולירושלים עירך''. דהיכן מתרומם קרן הצדיקים של ברכה הקודמת? בירושלים, שנאמר: ''שאלו שלום ירושלים ישליו אוהביך''. כלומר: דהצדיקים שהם אוהביו יתברך יחיו בשלווה <small><small>(מגילה שם)</small></small>.

ויש בה עשרים וארבע תיבות כנגד עשרים וארבע אותיות שבפסוק ''בונה ירושלים ה'...''. ולפי זה אין לומר ''וכסא דוד עבדך מהרה לתוכה תכין'', דאם כן הוה ליה עשרים וחמש תיבות, אלא ''וכסא דוד מהרה... <small><small>(והמספר הזה הוא בטור ובפרי עץ חיים שם)</small></small>.

והברכה החמש עשרה היא ''את צמח דוד''. ותקנוה אחר ''בונה ירושלים'', שכיון שנבנית ירושלים בא דוד, שנאמר: ''אחר ישובו בני ישראל, ובקשו את ה' אלהיהם, ואת דוד מלכם'' <small><small>(מגילה שם)</small></small>. ויש בה עשרים תיבות כמו בפסוק ''כי נחם ה' את ציון'' <small><small>(שם)</small></small>.

!  ו
ברכה שש עשרה ''שמע קולנו''. וסמכוה ל''את צמח דוד'', דכיון שבא דוד – באת תפילה, שנאמר: ''והביאותים אל הר קדשי, ושמחתים בבית תפילתי'' <small><small>(מגילה שם)</small></small>. ויש בברכה זו שלושים וחמש תיבות, וסימנך: ''הלה' תגמלו זאת''. והם כמנין התיבות שיש במזמור ''תהלה לדוד'' מן ''שמעה ה' צדק'' עד ''זמותי בל יעבר פי'' <small><small>(פרי עץ חיים שם)</small></small>. ויתר הברכות יתבארו בסימן ק''כ בסייעתא דשמיא.

~ סימן קיט - דין מי שרוצה להוסיף בקשה בתפילה

!  א
אם רצה להוסיף איזה דבר בקשה – יכול להוסיף בכל ברכות האמצעיות, בכל אחת מעניינה.

כיצד? היה לו חולה בתוך ביתו או במשפחתו – יכול לבקש עליו רחמים בברכת ''רפאנו''. היה צריך פרנסה – מבקשה בברכת השנים. וכן בכולם, כגון שרוצה לבקש מה' שיאמץ לבו לתורה – יבקש ב''אתה חונן''. שיעזור לו בתשובתו – יבקש ב''השיבנו''. שימחול לו על חטאיו – יבקש ב''סלח לנו''. וכיוצא בזה. אמנם ב''שמע קולנו'' יכול לבקש כל דבר שירצה, כי היא כלליות ולא פרטיות, והיא כוללת כל הבקשות.

ולא יתחיל בבקשתו בראש הברכה. אלא יתחיל בהברכה, דהעיקר הוא המטבע שטבעו חכמים. וקודם שיאמר חתימת הברכה יבקש בקשתו, ויראה שיסיים בבקשתו במעין חתימה.

וכשמבקש רחמים על החולה, אם מבקש בפני החולה אינו צריך להזכיר שמו. אלא יאמר: ''שלח נא רפואה להחולי הזה'', כמו שאמר משה רבינו: ''אל נא רפא נא לה'' <small><small>(ברכות לד א)</small></small>. אבל שלא בפניו צריך להזכיר שמו, ושם אביו או שם אמו, לברר בתפילתו על מי מבקש רחמים. כי התפילה צריך להיות ברורה.

<small><small>(עיין רש''י תענית יד ב דיבור המתחיל ''ובשומע תפילה'', שכתב דכל הבקשות רק ב''שומע תפילה'' בלבד, עיין שם. והוא תימא גדולה, וצריך עיון גדול.)</small></small>

!  ב
ודע דזה דבר פשוט שלא התירו חכמינו ז''ל להוסיף בשמונה עשרה אלא במקרה כשצריך לזה. אבל להוסיף תפילה קבועה תמידיות בשמונה עשרה – הוא העזה יתירה וחוצפא כלפי אנשי כנסת הגדולה. ועל זה יודה כל תלמיד חכם, וכל אשר יראת ה' בקרבו.

ובכן יש לצעוק על המדפיסים שהוסיפו בסידורים ב''שמע קולנו'' תפילה קבועה: ''אנא ה' חטאתי... אתה הוא הזן ומפרנס...''. ורבים מעמי הארץ אומרים זה תמיד ככל תפילת שמונה עשרה, ולבי עלי דוי על המעשה הזה. ושמעתי שכבר הרעיש על זה אחד מגדולי הדור בדור שלפנינו. אלא שבעונותינו הרבים אימסר עלמא בידא דטיפשאי, והמדפיסים עושים כרצונם ואין בידינו למחות.

וזה שהביאו מזוהר שטוב לשאול על מזונותיו תמיד אפילו הוא עשיר, או להתודות על חטאיו <small><small>(מגן אברהם סעיף קטן א')</small></small> – זהו וודאי כן הוא, אבל לא לעשות נוסחא קבוע בתוך תפילות אנשי כנסת הגדולה. ואם ירצה יכול לומר אותם אחר התפילה, ואחר ''יהיו לרצון'', ומי ימחה בידו? וכבר אמרו בגמרא דאחר התפילה יכול לומר אפילו כסדר של יום הכיפורים.

!  ג
וכתב רבינו הבית יוסף, דלרבינו יונה כשמוסיף בברכה מעין אותה ברכה, אם מוסיף אותה בשביל כל ישראל – אומר אותה בלשון רבים ולא בלשון יחיד. ולא יוסיף אלא בסוף הברכה ולא באמצע.

ואם שואל צרכיו ממש, כגון שיש לו חולה בתוך ביתו או שהוא צריך לפרנסה – יכול לשאול אפילו באמצע הברכה, והוא שישאל בלשון יחיד ולא בלשון רבים. ובברכת ''שומע תפילה'' וכן בסוף התפילה, בין קודם ''יהיו לרצון'' בין אחריו – יכול לשאול בין בלשון יחיד בין בלשון רבים, בין צרכיו ממש בין צרכי רבים. עד כאן לשונו.

ויש מי שאומר דלרבינו יונה אפילו ב''שומע תפילה'' אסור לומר בלשון רבים <small><small>(מגן אברהם בשם ב''ח)</small></small>. ומכל מקום הציבור מותרים אפילו באמצע ברכה <small><small>(שם בשם בית יוסף)</small></small>ף ולכן נוהגים בבתי כנסיות הישנים שבאמצע ''סלח לנו'' אומרים כל הסליחות ביום שאומרים סליחות.

ודע שזה שכתב רבינו הבית יוסף דינים אלו בשם רבינו יונה, ולא כתב סתמא כדרכו, מפני שבחיבורו הגדול כתב דהרמב''ם והרא''ש לית להו הני כללי. ולדידהו בכל ענין מותר, והלכה כמותם רק שטוב לחוש לדברי רבינו יונה, עיין שם. ולכן כתבם בשמו, להודיע שיכולים לעשות שלא כדבריו מעיקר הדין.

!  ד
עוד כתב בסעיף ב:

יש מי שאומר שכמוסיף בברכה לצורך יחיד – לא יאריך.
עד כאן לשונו. אבל אחר התפילה רשאי להאריך <small><small>(מגן אברהם)</small></small>. ואם לצורך אדם גדול – יכולין הציבור להאריך אפילו באמצע הברכה. וכשחלה מהרי''ל אמרו הציבור סליחות, דכיון דצריכים לתורתו – כרבים דמי <small><small>(שם)</small></small>. ונראה שאמרו הסליחות בברכת ''סלח לנו'', כמו שהיה דרכם כן באמירת סליחות.

!  ה
ברכות האמצעיות אינן כשלוש ראשונות דכולהו כחדא חשיבא, ואם טעה באחת מהן חוזר לראש. והאמצעיות אינן כאחת.

ומיהו על הסדר בעינן, כלומר: שלא יקדים המאוחרת להמוקדמת. לפיכך אם טעה באחת מהן במה שצריך לחזור, או לא אמר איזה ברכה כלל שדילגה, ונזכר אחר שאמר ברכות אחרות – חוזר להברכה שטעה בה או שדילגה, ואומר משם ולהלן על הסדר. ואפילו אותן שאמרן – חוזר ואומרן. אבל אינו צריך לחזור לתחילתן ל''אתה חונן''.

וזהו כששגג או היה מוטעה. אבל אם במזיד דילג איזה ברכה, או לא אמרה כתקנת חכמים – הוה כלא התפלל כלל, וחוזר לראש התפילה כמו שכתבתי בסימן קי''ד <small><small>(מגן אברהם סעיף קטן ה')</small></small>.

!  ו
שליח ציבור ששכח ולא אמר ''עננו'' בין ''גואל'' ל''רופא'' והתחיל ''רפאנו'', אם עדיין לא סיים הברכה – חוזר ל''עננו'' ומתפלל כסדר.

אמנם אם סיים הברכה, ואם יחזור ל''עננו'' יצטרך לומר עוד פעם ברכת ''רפאנו'' שהרי צריך להתפלל על הסדר כמו שנתבאר, ובאמת ''עננו'' אינו מעכב ואי אפשר לשנות בעדה עוד ברכה, וברכה לבטלה היא ולא יאמרנה עתה כלל. ויאמרנה ב''שומע תפילה'' כיחיד, ויוכל לחתום ''ברוך אתה ה', העונה בעת צרה ושומע תפילה''. אך ב''שומע תפילה'' בלבד די, כי זה כולל הכל כמובן <small><small>(מגן אברהם סעיף קטן ז')</small></small>. וכן אם לא היו עשרה מתענים בבית הכנסת ולא אמר ''עננו'', ואחר ''רפאנו'' באו – יעשה גם כן כן <small><small>(שם)</small></small>.

ואם שכח לאומרה גם ב''שומע תפילה'' – יאמרה ברכה בפני עצמה אחר ''שים שלום'', דבה לא שייך סדר כשאומרה אחר התפילה לגמרי <small><small>(שם)</small></small>. ומכל מקום אם אמרה קודם ''ראה בענינו'', נראה שצריך לחזור ולאומרה אחר ''ראה בענינו'' כתיקון חכמים <small><small>(שם)</small></small>, כיון שעומד עדיין בתוך התפילה. ויש מי שחולק, וסבירא ליה שאינו צריך לחזור ולאומרה אחר ''ראה בענינו'', וגם כשאומרה אחר ''שים שלום'' לא יחתום בשם אלא ''ברוך שומע תפילה'' <small><small>(יש מאחרונים שכתבו כן)</small></small>. ולרש''י יאמר ''עננו'' בברכה באמצע הברכות, ובסימן תקס''ו יתבאר בזה בסייעתא דשמיא.

~ סימן קכ - דיני שלוש ברכות אחרונות

!  א
שלוש ברכות אחרונות – דינם כשלוש ראשונות. דכאחת חשיבי, ואם טעה באחת מהן – חוזר לתחילתן ל''רצה''. והם ברכה שבע עשרה, שמונה עשרה, תשע עשרה; דאף על גב דמתקריא ''שמונה עשרה'', אך ברכת המינים הוסיפו אחר כך ביבנה, ושמואל הקטן תיקנה.

והברכה השבע עשרה היא ''רצה'', ויש בה שלושים וארבע תיבות, כנגד פסוקים המתחילין ''אבא ביתך בעולות'' עד ''אשר עשה לנפשי'' <small><small>(פרי עץ חיים דף ס''א ע''א)</small></small>.

וכבר אמרו חכמינו ז''ל בברכות <small><small>(לד א)</small></small> דשלוש אחרונות דומות לעבד שקבל פרס מרבו ונפטר והולך לו, ולכן קודם הליכתו נותן לרבו הודאה. ומבקשו שישים שלום בינינו, שזהו עיקר הברכה.

וקודם זה מבקש שיתרצה בתפלתינו ובקרבנותינו, וזהו ''ואשי ישראל'', כדכתיב בקרבנות דויקרא: ''אשה ריח ניחח לה''', וכן בפרשת התמיד. ואף דעתה אין קרבן, אך התפילה במקום קרבן <small><small>(טור)</small></small>. ולפי זה הכי פירושו: ואשי ישראל ותפילתם שהיא במקום האשים – תקבל ברצון, וקאי ''אשי ישראל'' אלמטה <small><small>(בית יוסף)</small></small>.

ויש לפרש פשוט דקאי אלמעלה: ''והשב את העבודה לדביר ביתך ואשי ישראל'', ולא קשיא כלל. ובמדרש יש שמיכאל שר הגדול מקריב נשמותיהם של צדיקים על מזבח של מעלה, ולזה תיקנו ''ואשי ישראל'' <small><small>(טור ותוספות שלהי מנחות)</small></small>. דמיכאל הוא כהן גדול למעלה, כשם שאהרן היה כהאי גוונא למטה. ומרומז זה בשמיני למילואים, שאז נתמנה אהרן לכהאי גוונא, ואז נתמנה גם מיכאל למעלה לכהאי גוונא, דכתיב שם: ''כי היום ה' נראה אליכם''. ו''נראה'' הם אותיות ''אהרן'', ו''אליכם'' הם אותיות ''מיכאל'' <small><small>(כן ראיתי)</small></small>. וענין הקרבות הנשמות הוא שהנשמות משיגים כל כך תענוג בהתדבקותם לאור של מעלה ממש, והוא תענוג שאין לו שיעור ומידה, וזהו לשון ''קרבן'' – לשון התקרבות. והדברים עתיקים.

וזה שסמכו ברכת ''רצה'' ל''שומע תפילה'', שכיון שבאת תפילה באת עבודה, דכתיב: ''ושמחתים בבית תפילתי, עולותיהם וזבחיהם לרצון על מזבחי, כי ביתי בית תפילה יקרא...'' <small><small>(מגילה יח א)</small></small>. ולכן אומרים אחר כך ''מודים'', שכיון שבאת עבודה באת תודה, דכתיב: ''זובח תודה יכבדנני'' <small><small>(שם)</small></small>. וסמכו ברכת כהנים אחר ''מודים'', דכתיב: ''וישא אהרן את ידיו אל העם ויברכם, וירד מעשות החטאת...'' – אלמא דברכת כהנים היא אחר עבודה. ועבודה והודאה חדא מילתא היא, דגם הודאה הוה עבודה <small><small>(שם)</small></small>.

וממילא כיון דברכת כהנים מסיים בשלום, ולכן אומרים ''שים שלום''. וזהו תורף דשלוש ברכות אחרונות <small><small>(ועוד טעם יתבאר)</small></small>.

!  ב
כתב רבינו הבית יוסף:

אומרים ''רצה'' בכל התפילות, ודלא כאותם שנוהגים שלא לומר במנחה.
עד כאן לשונו. ביאור דבריו: דהטור כתב בשם הגאונים שלא היו אומרים ''רצה'' רק בשעת הדוכן, דאז הכהנים עוקרין לדוכן, כמו שכתבתי בסימן קכ''ח. ובמנחה שאין דוכן היו מתחילין ''ואשי ישראל''. וכבר תמה הטור בזה, עיין שם. ולזה כתב דאנו אומרים ''רצה'' בכל התפילות.

~ סימן קכא - דיני ''מודים''

!  א
כבר כתבנו טעם סמיכת ''מודים'' לברכת ''רצה''. ויש בברכת מודים שמונים ושש תיבות, וכן במזמור ''למנצח על מות לבן'' עד ''הגידו בעמים עלילותיו'' יש שמונים ושש תיבות <small><small>(פרי עץ חיים שם)</small></small>. דכתיב שם: ''אודה ה' בכל לבי, אספרה כל נפלאותיך'', וכן ברכה זו הודאה ואומרים ''ועל נפלאותיך וטובותיך...''. ומספר זה בגימטריה ''אלהים'', לומר שכל ההודאות הוא רק לאלהים לבדו. ואף בזמן שאין אנו מרגישין נפלאות, מכל מקום יש בכל עת נפלאות, כמו דכתיב: ''הודו לה' כי טוב, כי לעולם חסדו''. שאין בעל הנס מכיר בנסו, כמו שדרשו במדרש <small><small>(ילקוט שמעוני ישעיה רמז תי''ז)</small></small> על פסוק ''לעושה נפלאות גדולות לבדו''. וזהו ''כי לעולם חסדו''. ולכן אומרים בברכת ''מודים'': ''ועל נסיך שבכל יום עמנו, ועל נפלאותיך וטובתיך שבכל עת...''.

!  ב
שוחין ב''מודים'' בתחילת הברכה ובסוף הברכה, כשאומר ברוך אתה ה', הטוב שמך...''.

ואם נזדמן לו רוק – לא ישחה עד שיצא הרוק מפיו <small><small>(מגן אברהם)</small></small>, דאם ירוק בשעה ששוחה הרי נראה כאילו חס ושלום ירוק על זה.

וכל האומר ''מודים מודים'' – משתקין אותו, דנראה חס ושלום כשתי רשויות. אלא יאמר ''מודים'' פעם אחת בלבד. ובכלל יש למנוע שלא לומר תיבה אחת שני פעמים, השתא לפני מלך בשר ודם אין עושין כן – לפני מלך מלכי המלכים הקדוש ברוך הוא לא כל שכן?

!  ג
כתב רבינו הבית יוסף:

יחיד אין לו לומר ברכת כהנים.
עד כאן לשונו. וכתב על זה רבינו הרמ''א:

וכן עיקר, וכן נראה לי לנהוג. אבל המנהג הפשוט אינו כן, רק אפילו יחיד אומר אותו כל זמן שראוי לנשיאת כפים ואינו נראה.
עד כאן לשונו. ובימינו אלה מעולם לא שמענו זאת שהיחיד יאמר ברכת כהנים.

מיהו מזה יש ללמוד על כל פנים דמי שמתפלל עם שליח הציבור מילה במילה, שיאמרנה עם שליח הציבור ביחד.

ובבית האבל אין אומרים ברכת כהנים. וכן המנהג הפשוט ואין לשנות, הגם שיש מפקפקין בזה.

~ סימן קכב - ברכת ''שים שלום'', ודינים שבין תפילת שמונה עשרה לבין ''יהיו לרצון'' אם מותר להפסיק

!  א
כתב הטור:

ברכה תשע עשרה ''שים שלום''. ותיקנוה אחר ברכת כהנים, דכתיב: ''ושמו את שמי על בני ישראל, ואני אברכם''. וברכה של הקדוש ברוך הוא היא ''שלום'', דכתיב: ''ה' עוז לעמו יתן, ה' יברך את עמו בשלום''.
עד כאן לשונו. ותניא בסוף מסכת דרך ארץ בפרק ''גדול השלום'' שהתפילה מסיימת ב''שלום''.

ומספר התיבות שבברכה זו לא מנה לא הטור ולא בפרי עץ חיים. ויש בה חמישים ושלוש תיבות, והאומרים ''חיים חן וחסד ורחמים'' יש חמישים וארבע תיבות.

<small><small>(ונראה לי שזהו כנגד הפסוק: ''ורוח לבשה את עמשי...'' עד ''ושלום'', עיין שם. ויש בהם חמישים ושלוש אותיות. אך פסוק זה הוא ב[[דברי הימים א יב יט|דברי הימים <small><small>(א יב יט)</small></small>, וכל ''דוד'' בדברי הימים הוא מלא יו''ד, והוה חמישים וארבע אותיות. ואתי שפיר שני הנוסחאות. ודייק ותמצא קל.)</small></small>

!  ב
כתב רבינו הבית יוסף:

אם בא להפסיק ולענות קדיש וקדושה בין שמונה עשרה ל''יהיו לרצון'' – אינו פוסק, ש''יהיו לרצון'' מכלל התפילה הוא. אבל בין ''יהיו לרצון'' לשאר תחנונים – שפיר דמי.
עד כאן לשונו. ואין שום רבותא בזה, דאטו תחנונים חובת התפילה הם? אלא דקא משמע לן: כגון אנו שאומרים תמיד תחינה אחת והיינו ''אלהי נצור'', והיה מקום לומר שקבלנו עלינו כחובת השמונה עשרה ברכות, ואין להפסיק בה – קא משמע לן שמותר להפסיק כדי לענות קדיש...

ונראה דאף ''אמן'' מותר לענות, דאף על גב דמדמה לה לברכות של קריאת שמע כמו שיתבאר, מכל מקום לאו דווקא הוא.

<small><small>(עיין ט''ז סעיף קטן א' ודבריו צריכים עיון, דלפי מה שכתבתי אתי שפיר בטוב טעם. ולא ידעתי טעמו. ודייק ותמצא קל.)</small></small>

<small><small>(ומה שהכריחני לפירוש זה יתבאר בסעיף ג)</small></small>.

!  ג
ואחר כך כתב:

ומיהו הרגיל לומר תחנונים אחר תפילתו, אם התחיל שליח הציבור לסדר תפילתו, והגיע לקדיש או לקדושה – מקצר ועולה. ואם לא קצר – יכול להפסיק כדרך שמפסיק בברכה של קריאת שמע, אפילו באמצע.
עד כאן לשונו. ביאור דבריו כן הוא: דוודאי מצוה וחובה לומר ''יהיו לרצון'' תיכף אחר ''המברך את עמו ישראל בשלום'', שהרי חכמינו ז''ל תיקנו לומר מקודם ''ה' שפתי...'' ולבסוף ''יהיו לרצון''. וכשם שאסור להפסיק בין ''ה' שפתי'' לברכה הראשונה, כמו כן אסור להפסיק בין ברכה האחרונה לבין ''יהיו לרצון''. ובאמת כן צריך לנהוג, וכן נוהגין כל תלמידי החכמים.

ומי שרוצה לומר עוד פעם ''יהיו לרצון'' אחר התחנונים – יכול לומר, וכן יש שנוהגין כן.

<small><small>(וכן כתב המגן אברהם סעיף קטן א' בשם כ''ח ול''ח.)</small></small>

!  ד
וזהו שכתב אחר כך בסעיף ב, וזה לשונו:

אין נכון לומר תחנונים קודם ''יהיו לרצון''. אלא אחר סיום שמונה עשרה יאמר מיד ''יהיו לרצון''. ואם בא לחזור ולאמרו פעם אחרת אחר התחנונים – הרשות בידו.
עד כאן לשונו. האמנם ענין התחנונים תלוי: דמי שאינו עושה אותם קבע לאמרם תמיד, או שפעם אומר תחינה זו ולפעמים אחרת, שהרי בגמרא יש הרבה תחנונים שכל אחד היה אומר אחר התפילה, ואם נוהג כן – מותר ההפסק שם לגמרי.

אמנם מי שנוהג לומר תחינה אחת תמיד, ושוויה עליו כחובה, כמו אנחנו שתפסנו תפילת ''אלהי נצור'' תמיד, והיא כחובה עלינו; ולכן נהי דאינה ממש כשמונה עשרה, מיהו דין ''אמצע התפילה'' יש לה. וזהו שאומר רבינו הבית יוסף: ומיהו הרגיל לומר..., כלומר בקביעות, תחינה אחת, ושוויה עליה כחובה, אף אם אמר מקודם ''יהיו לרצון'', מכל מקום אינה בהפסקה. ולכן יותר טוב לקצר ולומר ''עושה שלום''.

אמנם אם לא קיצר – יכול להפסיק כמו בברכות של קריאת שמע, ואינה כתפילת שמונה עשרה ממש. וכבר כתבנו דאפילו ''אמן'' סתם יכול לענות. והפסקה לדבר אחר אסור, דהא עדיין לא עקר רגליו. מיהו על כל פנים כוונת רבינו הבית יוסף הוא אף כשאמר ''יהיו לרצון'' קודם התחנונים.

<small><small>(ועיין מגן אברהם סעיף קטן ב', שכתב: ואם אין שהות לפסוע – יאמר מיד ''יהיו לרצון'' ויענה. עד כאן לשונו. תמיהני שהעתיק זה מדברי הרמ''א בדרכי משה, והא הרמ''א לא סבירא ליה כן כמו שיתבאר. והבית יוסף הא סבירא ליה דזה מוכרח לומר ה''יהיו לרצון'' קודם התחנונים. וצריך עיון. ודייק ותמצא קל.)</small></small>

!  ה
אמנם רבינו הרמ''א על הא דאינו מפסיק לקדיש ולקדושה בין שמונה עשרה ל''יהיו לרצון'' כתב על זה, וזה לשונו:

ודווקא במקום שנוהגים לומר ''יהיו לרצון'' מיד אחר התפילה. אבל במקום שנוהגים לומר תחנונים קודם ''יהיו לרצון'' – מפסיק גם כן לקדיש ולקדושה. ובמקומות אלו נוהגים להפסיק ב''אלהי נצור'' קודם ''יהיו לרצון'', ולכן מפסיקים גם כן לקדיש ולקדושה ו''ברכו''.
עד כאן לשונו. והנה כמה מהגדולים צעקו עליו ככרוכיא, דאיך אפשר שלא לומר ''יהיו לרצון'' מיד אחר שמונה עשרה?

<small><small>(ט''ז, וב''ח, ול''ח, וכן משמע ממגן אברהם סעיף קטן א' ומאליה רבה.)</small></small>

!  ו
ובוודאי הצדק אתם שזהו הדרך המובחר, ומי שירצה יכול לאמרה גם אחר התחנונים. אך רבינו הרמ''א אוהב ישראל היה, ולאשר כי כן היה המנהג בימיו – לא רצה לעשותם כעוברים על דינא דגמרא. וגם בזמנינו שמעתי שרוב המון ישראל אין אומרים ''יהיו לרצון'' עד אחר ''אלהי נצור''.

ולכן בהכרח ליישב הדבר. והנה המעיין בטור יראה להדיא דגם הוא סבירא ליה כן, שלא לומר ''יהיו לרצון'' עד אחר תחנונים, שהרי כתב:

ולאחר שסיים שמונה עשרה ברכות קודם ''אלהי נצור'' – יכול לענות קדיש...
עד כאן לשונו. ויש מי שכתב דכוונתו לאחר שסיים שמונה עשרה ברכות ולאחר שאמר ''יהיו לרצון'' <small><small>(ב''ח)</small></small>. ולבד הדוחק, דהטור דרכו לפרש ולא לסתום, עוד קשה: דאם כן מאי קא משמע לן? והגם שלרבינו הבית יוסף תרצנו זה, זהו מפני שהקדים לומר דאינו פוסק קודם ''יהיו לרצון''. אבל הטור לא הזכיר כלל מזה. וכן לקמן בסימן זה כתב הטור:

אחר ''עשה למען שמך'' – ''יהיו לרצון''.
עיין שם. ואי סלקא דעתך דגם מקודם אמר זה, למה צריך אחר כך? ונהי שכתבנו שיכול לומר, מכל מקום הא חובה ליכא. ומה לנו להביא מהטור? מהגמרא <small><small>(יז א)</small></small> מפורש כן, שאומר שם:

מר בריה דרבינא כי הוה מסיים צלותיה אמר הכי: ''אלהי נצור לשוני מרע..., וקלקל מחשבתם. יהיו לרצון...''
עיין שם. הרי להדיא דה''יהיו לרצון'' הוא אחר ''אלהי נצור''. ואולי דמשום זה בחרנו בתפילה ד''אלהי נצור'' מכל התפילות שבגמרא, משום דבה מפורש שה''יהיו לרצון'' הוא אחר כך.

!  ז
והענין כן הוא בשנדקדק דהטור כתב בשם רב עמרם גאון, וזה לשונו:

מכאן ואילך אחר השמונה עשרה ברכות – אסור לספר בשבחו של מקום, דכתיב: ''מי ימלל...''. אבל אי בעי למימר בתר צלותיה מלכנו..., ''אלהי עד שלא נוצרתי...'', ''אלהי נצור'' עד ''צורי וגואלי''.
עד כאן לשונו. ויש להבין: דאי אחר ''יהיו לרצון'' לימא מאי דבעי, ואי משום שעדיין לא פסע – הא להדיא אמרינן בגמרא דאחר התפילה אפילו כסדר יום הכיפורים אומר. ועוד: מאי האי שכתב ''עד צורי וגואלי''?

אלא וודאי דזהו עיקר הרבותא: אף שעדיין לא אמר ה''יהיו לרצון'' מכל מקום יכול לומר תחנונים. ודקדקו זה מן הגמרא שם, שאמרה דמר בתר צלותיה אמר הכי, ומר אמר הכי, עיין שם. ומאי רבותא, הא כל אחד יכול לסדר לו תחנונים? אלא דהא קא משמע לן דמר בתר צלותיה אמר הכי קודם ''יהיו לרצון'', ומר אמר הכי קודם ''יהיו לרצון''. ולכן להאריך הרבה אסור, מפני שמאוד יתרחק ה''יהיו לרצון'' מן השמונה עשרה ברכות. אך תפילה קצרה – מותר. ולכן אומר בעל הגמרא דמר אמר תפילה קצרה זו, ומר אמר זו. ולכן מותר גם לומר קדיש וקדושה.

!  ח
וטעמא דמילתא ד''יהיו לרצון'' אינו דומה ל''ה' שפתי תפתח''. דשם בתחילת התפילה כשאומר ''ופי יגיד תהילתך'' – שפיר מחויב לומר תהילות חכמינו ז''ל מה שתיקנו. אבל בגמר התפילה אלא שמבקש שיקובל ברצון מה שהתפלל – מה איכפת לנו אם יבקש עוד איזה בקשה? והרי גם באמצע תפילה בברכות האמצעיות יכול לבקש מה שצריך, וקל וחומר בסוף התפילה? וברור הוא שזהו דעת הטור והגאונים.

וכתבו שצריך לומר אחר ''אלהי נצור'' – ''עשה למען שמך, עשה למען ימינך, עשה למען קדושתך, עשה למען תורתך''. דאיתא באגדה: כל הרגיל לומר דברים אלו – זוכה ומקבל פני שכינה. ואנו נוהגים להוסיף פסוק ''למען יחלצון ידידיך, הושיעה ימינך וענני''. ועוד נוהגים לומר פסוק המתחיל באות של שמו ומסיים באות של שמו. ומכל מקום לא יאריך הרבה בתחנונים.

~ סימן קכג - דיני הפסיעות והכריעות בסוף התפילה

!  א
כשגומר כל תפילתו – כורע ופוסע לאחריו שלוש פסיעות בכריעה אחת, כעבד הנפטר מרבו שמשתחוה והולך לאחוריו. ויותר משלוש פסיעות לא ילך, דמיחזי כיוהרא <small><small>(בית יוסף)</small></small>.

ולמה שלוש פסיעות? אמרו הגאונים: מפני שכשאדם עומד בתפילה עומד במקום קדושה ושכינה למעלה מראשו, וכשנפטר מתפילתו פוסע לאחוריו לצאת למקום חול.

ונמצא במדרש שבשעת מתן תורה נתרחקו ישראל מהר סיני שלושה מילין; ומשה רבינו נכנס בשלוש מחיצות לפני הקדוש ברוך הוא: חושך, ענן, וערפל. וכשיצא – יצא דרך שלוש מחיצות אלו. וכן הכהן כשכלה העבודה על המזבח להכבש, שהיה בהם גם כן שלוש פסיעות <small><small>(שם)</small></small>.

והפסיעות יהיה עקב בצד גודל. ואיתא במדרש שוחר טוב שיעקור רגל שמאל תחילה <small><small>(שם)</small></small>.

!  ב
ואחר שפסע, בעודו כורע קודם שיזקוף, כשיאמר ''עושה שלום במרומיו'' הופך פניו לצד שמאלו שהוא ימין השכינה, דהמתפלל רואה השכינה כנגדו, והוה שמאל דידיה ימין השכינה. וכשאומר ''הוא יעשה שלום עלינו'' הופך פניו לצד ימינו. וכשאומר ''ועל כל ישראל'' משתחוה לפניו כעבד הנפטר מרבו.

ונהגו לומר ''יהי רצון מלפניך... שיבנה בית המקדש...'', משום דהתפילה היא במקום קרבן, ולזה מבקשים שיבנה המקדש ונקריב הקרבנות בפועל ממש. ועוד יש טעם: דחכמינו ז''ל אמרו <small><small>(סנהדרין צו ב)</small></small> דבשכר איזה פסיעות זכה נבוכדנצר להחריב את הבית המקדש. ולזה אנו מבקשים להיפך: שבשכר פסיעתנו נזכה לבנינו.

ומסיימים ''ותן חלקנו בתורתך'', דכן סיים התנא באבות. וזהו פשוט, משום דאז נזכה לאור התורה גם כן הרבה יותר מעתה, על פי האור של בית המקדש מהשראת השכינה. ויש מסיימים גם בפסוק ''ושם נעבודך...''.

!  ג
ובמקום שכלו השלוש פסיעות – יעמוד שם ולא יחזור תיכף למקומו. ואם עשה כן – נוח לו שלא התפלל כלל. ובגמרא אמרו על זה שהוא ככלב שב על קיאו <small><small>(יומא נג ב)</small></small>, שהרי נפטר מרבו, ועתה נראה שחוזר בו ממה שהתפלל ובקש סליחה ומחילה, ורוצה לחטוא עוד <small><small>(ב''ח)</small></small>.

ולכן לא יחזור למקומו עד שיגיע שליח ציבור לקדושה, דבזה הכל רואים שחוזר למקומו מפני הקדושה. ואם המקום דחוק לעמוד שם – יכול לחזור למקומו כשהשליח ציבור התחיל חזרת הש''ץ. וזהו דעת הרי''ף. וכן כשאומרים פיוטים – יחזור למקומו בהתחלת הפיוט, דבכהאי גוונא נראה לכל למה חוזר למקומו: אי משום אמירת הפיוטים, אי משום כדי לשמוע על מקומו חזרת שליח הציבור.

וכל ששליח הציבור לא התחיל – לא יחזיר פניו לצד אחר אלא עומד ופניו למזרח, דכשיחזיר פניו יגרום ביטול כוונה לאותם המתפללין עדיין שיסתכל בהם <small><small>(ט''ז סעיף קטן ה')</small></small>. אבל כשהתחיל שליח הציבור יכול להחזיר פניו, ורק יעמוד עד קדושה.

ויש מי שכתב דבעמדו שם חייב לכוין רגליו כמו בתפילה <small><small>(מגן אברהם סעיף קטן ה' בשם רד''ך)</small></small>. ודברים תמוהים הם: מה שייך שם כיון רגליו? <small><small>(ועיינתי ברד''ך בית כ''ג, ואקדושה קאי, עיין שם.)</small></small> ואין צריך זה כלל, ואין נוהגין כן, כי אין שום טעם בזה.

<small><small>(גם מה שהביא המגן אברהם מבנימין זאב – ליתא שם כלל, כמו שכתב האליה רבה.)</small></small>

!  ד
יש נוהגים להקפיד שבפסעו הפסיעות – לא יעבור אדם בינו לבין מקום שהתפלל. וטעם הדבר: מפני שיש אומרים דצריך ששה פסיעות, משום ד''פסיעה'' לא מקרי רק כשעוקר שני רגליו. וכן נהגו חכמי צרפת.

ויש להם סמך, מדכתיב בתחילת יחזקאל בחיות שבמרכבה: ''ורגליהם רגל ישרה'', ''רגליהם'' – תרי, ''רגל'' – חד, הוי שלוש. ואחר כך כתיב: ''וכף רגליהם ככף רגל...'' – הוי גם כן תלת. ולכן חושבים השלוש פסיעות שחוזר למקומו בעת הקדושה לצירוף השלוש ראשונות. ולפי זה אין להיות הפסק ביניהם <small><small>(עיין בית יוסף)</small></small>.

אך יש מי שנוהג שבראותו שאחד יפסיקו – ממהר לשוב למקומו. וטעות הוא, דזה שלא ישוב למקומו הוי דינא דגמרא, וזה שלא להיות הפסק אינו אלא הידור בעלמא. ולכן לא יעשו כן, ואם הפסיקו לו הפסיקו.

וגם יש נוהגים שכשגומר התפילה ופוסע, והשליח ציבור מתחיל הקדושה – ממהר לשוב למקומו. וגם זה לא נראה לי, הגם שניכר שמחמת הקדושה חוזר, מכל מקום אין לבטל דינא דגמרא מפני זה. ומוטב שיאמר הקדושה במקום שפסע ולא יחזור מיד, ולכל הפחות ימתין כדי הילוך ארבע אמות. ועוד: שיכול לעמוד עד שיגיע שליח הציבור ל''קדוש'', דשם מתחיל הקדושה העיקרית.

!  ה
ויש להסתפק אם יוצאין בהפסיעות כשפוסע לצדדין. משום דלפעמים מאחוריו דחוק המקום, ואולי גם לצדדין הוה כנפטר מלפני המלך? ואין ראיה ממה שאמרו ''לאחוריו''. דוודאי סתמא כן הוא, אבל באי אפשר גם לצדדין שפיר דמי.

ונראה לי ראיה לזה מהא דאמרינן ביומא <small><small>(נג א)</small></small>: וכן כהנים בעבודתם... לא היו מחזירין פניהן והולכין, אלא מצדדין פניהן והולכין. וכן תלמיד הנפטר מרבו... מצדד פניו והולך, עיין שם. וכן אני נוהג במקומות שיש דחק גדול מאחוריים.

!  ו
כתב רבינו הרמ''א בסעיף ב:

והשליח ציבור יעמוד כדי הילוך ארבע אמות, קודם שיחזור למקומו ולהתפלל בקול רם. וכן יחיד המתפלל יעמוד במקום שכלו פסיעותיו כשיעור זה קודם שיחזור למקומו. ויחיד שמתפלל בציבור, וסיים תפילתו קודם לשליח הציבור – אסור להחזיר פניו לציבור עד שיסיים שליח ציבור תפילתו.
עד כאן לשונו. וכשסיים שליח הציבור – מותר להחזיר פניו גם קודם שהתחיל שליח הציבור להתפלל בקול רם. ויש מחמירין ביחיד המתפלל שלא יחזור עד כדי שיעור שאם היה בציבור היה שליח ציבור אומר קדושה. דרק לשליח הציבור התירו בארבע אמות מפני טירחא דציבורא, ורק בין תפילה לתפילה התירו כשיעור זה בסימן ק''ה <small><small>(ב''ח ומגן אברהם סעיף קטן ח')</small></small>.

ובטעם איסור חזרת פנים כבר כתבנו טעם. ועוד יש טעם: כדי שלא יחשדוהו שדילג בתפילה <small><small>(לבוש)</small></small>.

!  ז
וכבר כתבנו דכשפוסע – עוקר רגל שמאל תחילה. ויש מי שרוצה לומר הטעם: כדי להראות שקשה עליו ליפטר מהתפילה. ולפי זה איטר רגל עוקר שמאלו, שהוא ימין דעלמא <small><small>(מגן אברהם סעיף קטן י')</small></small>. אבל כבר כתבנו הטעם משום דזהו ימין השכינה <small><small>(שם ט''ז סעיף קטן ו')</small></small>, ולפי זה גם איטר כן יעשה.

והפסיעות הם עקב בצד גודל. ולא יעשה פסיעות גסות יותר מזה, דמיחזי כבורח. ושלוש פסיעות הן בתחילה השמאלית, ואחר כך הימנית בעקב השמאלית, ואחר כך השמאלית בעקב הימנית. ויש עושים כן: עוקרים השמאלית, ואחר כך מעמידים הימנית אצל השמאלית, וחוזרים ועוקרים השמאלית ומעמידים את הימנית אצלה, וכן בשלישית. ובזה הוי כששה פסיעות.

<small><small>(מעדני יום טוב בלחם חמודות סוף פרק חמישי אות ס''ז. ובמגן אברהם סעיף קטן י' הביא זה בלשון ''דחוק'', עיין שם.)</small></small>

!  ח
וכן נתבאר דהמוסיף על שלוש פסיעות הוי יוהרא, שנראה שחולק כבוד לשכינה יותר משארי בני אדם <small><small>(ט''ז)</small></small>. וגם שליח הציבור צריך לפסוע כשמתפלל בלחש. אמנם כשיחזור התפילה בקול רם אינו צריך לחזור ולפסוע שלוש פסיעות, וסומך על הקדיש שאחר ''ובא לציון'' שיפסיע ב''עושה שלום''. ואף שיש הפסק, מכל מקום כולהו צורך תפילה נינהו <small><small>(מגן אברהם סעיף קטן י''א)</small></small>. ומכל מקום אם רגיל לפסוע – אין מוחין בידו <small><small>(שם)</small></small>. וכן אם לא התפלל בלחש רק בקול רם – פוסע שלוש פסיעות תיכף אחר התפילה בקול רם.

וכשיחזור שליח ציבור התפילה יאמר פסוק ''ה' שפתי תפתח''. אבל אינו אומר בסוף התפילה ''יהיו לרצון'', דסומך על מה שיאמר ''תתקבל'' אחר התפילה. ויש נוהגין לומר גם ''יהיו לרצון'' <small><small>(שם בשם של''ה)</small></small>, וכן המנהג אצלינו.

<small><small>(וטעם הט''ז סעיף קטן ט' דחוק.)</small></small>

~ סימן קכד - דיני חזרת שליח הציבור ועניית ''אמן''

!  א
מתקנת אנשי כנסת הגדולה שלאחר שסיימו הציבור תפילתן – חוזר שליח הציבור ומתפלל בקול רם כל התפילה. ותנן בשלהי ראש השנה:

כשם ששליח ציבור חייב – כך כל יחיד ויחיד חייב. רבן גמליאל אומר: שליח ציבור מוציא את הרבים ידי חובתן.
והלכה כחכמים. ובגמרא שם שאל רבן גמליאל לחכמים: אם כן למה שליח ציבור יורד לפני התיבה? אמרו לו: להוציא את שאינו בקי להתפלל, אבל הבקי אינו יוצא בתפילת שליח ציבור.

וזהו שכתבו הטור והשולחן ערוך דלאחר שסיימו הציבור תפילתן – יחזור שליח ציבור התפילה, שאם יש מי שאינו יודע להתפלל – יכוין למה שהוא אומר ויוצא בו. וצריך אותו שיוצא בתפילת שליח ציבור לכוין לכל מה שאומר שליח ציבור מראש ועד סוף. ואינו מפסיק, ואינו משיח. ופוסע שלוש פסיעות לאחוריו כאדם שמתפלל לעצמו. עד כאן לשונם.

!  ב
ודע שהמפרשים פירשו דהך אינו בקי – הוא שאינו בקי להתפלל, אבל מכל מקום מבין הוא מה ששליח הציבור אומר. דאם לא כן – לא שייך לומר יכוין <small><small>(בית יוסף וט''ז סעיף קטן א' ומגן אברהם סעיף קטן ב')</small></small>. ואינו מובן דאם כן מה יעשה מי שאינו מבין גם כן?

ונראה בכוונתם שעשאוה כמו שכתבתי לקמן סימן קצ''ג בברכת המזון: דהמבין יוצא בשמיעה, ומי שאינו מבין יאמר מילה במילה עם שליח הציבור. ואז יוצא אף על פי שאינו יודע פירוש המילות, כמו המתפלל לעצמו שאינו מבין בלשון הקודש ויצא. דדווקא כשמתפלל בלשון אחר צריך להבין הלשון, כמו שכתבתי בסימן ס''ב.

והנה בסימן קצ''ג מבואר שרש''י חולק בזה, וסבירא ליה דנשים יוצאות בשמיעה אף בקידוש שהוא דאורייתא, אף שאינן מבינות. וכתבו שם המפרשים שנהגו כרש''י, עיין שם <small><small>(ב''ח ומגן אברהם שם סעיף קטן ב')</small></small>. ואם כן פשיטא דבתפילה יוצאים.

ואפשר לומר דבזה חמירה תפילה יותר, שהרי בקידוש ובברכת המזון ובכל הברכות – אחד יוצא בברכת חברו כשהוא אינו יודע, כדאיתא בגמרא: סופר מברך ובור יוצא. ובתפילה אינו כן, דדווקא בתפילת שליח ציבור יוצאים, כמו שכתב הטור לקמן סימן תקצ''ד בשם רי''ץ גאות. משום דתפילה נתקנה בלחש, ושכך שדר רב שרירא גאון שאין רשות למתפלל להשמיע קולו ולהוציא את שאינו בקי עד שירד לפני התיבה. עד כאן לשונו.

אמנם יש חולקים בזה: הר''ן שלהי ראש השנה, והמרדכי והג''א <small><small>(עיין בית יוסף)</small></small>. ואפילו לדעת הגאון ורי''ץ גאות, מכל מקום נראה דשליח הציבור מוציא את כולם בשמיעה. והרי לא גריעי מעם שבשדות, ששליח הציבור מוציאם אף בלא שמיעה כמבואר שם, וכל שכן הנך.

!  ג
ודע דהטור כתב עוד טעם על חזרת שליח הציבור: משום קדושה, עיין שם.

ונראה שהיה יכול לומר גם משום ברכת כהנים, דאי אפשר בלא שלוש אחרונות. ויש להבין: דאם כן רבן גמליאל כששאל חכמים למה שליח ציבור יורד לפני התיבה, מאי קא [משמע] לן? הא מוכרח לזה מפני הקדושה ומפני ברכת כהנים. וגם חכמים למה הוצרכו להשיבו ''כדי להוציא את שאינו בקי''?

ונראה לעניות דעתי דדבר גדול השמיענו בזה, דהנה שאלו מהרמב''ם ז''ל: בית הכנסת שכולם בקיאים, למה צריך חזרת שליח הציבור? והשיבם דכיון דחכמים תיקנוה הוי תקנה קבועה, ואין חילוק בין יש בקיאים בין אין בקיאים <small><small>(הובא בבית יוסף)</small></small>. ומכל מקום יש להבין: ואיך תיקנו להתפלל בחינם כשאינם צריכים לה?

אך הוא הדבר: דמקצת חזרת שליח הציבור בהכרח, גם בלא טעם דאינן בקיאים, והיינו שלוש ראשונות לקדושה <small><small>(עיין ב''ח)</small></small> ושלוש אחרונות לברכת כהנים. אך מפני אינו בקי הוכרחו לתקן ששליח הציבור יחזור כל התפילה. וכיון שתיקנו, ממילא נשאר תקנתם גם כשכולם בקיאים. דכיון דשלוש ראשונות ושלוש אחרונות חובה בלאו הכי, ולכן תיקנו לגמור כל האמצעיות לבל לחלק בתקנה. ושפיר קאמר הרמב''ם.

!  ד
ואין לשאול: דעדיין למה יתפלל שליח הציבור שני פעמים? לא יתפלל בלחש כלל. ואי משום דעיקר תפילה היא בלחש, הלא כמו שמוציא אחרים בקול רם, מפני שאי אפשר בענין אחר – יוציא גם את עצמו. ולמה יתפלל בחינם?

אך דגם זה אתי שפיר. דבראש השנה שם שאלו חכמים לרבן גמליאל: לדבריך למה ציבור מתפללין? והשיבם: כדי ששליח הציבור יסדיר תפילתו. כלומר: אף על גב דאמרינן שם דלסדר תפילה אינו צריך רק בשל פרקים, כמו שכתבתי בסימן ק – זהו להתפלל בפני עצמו. אבל להתפלל לפני הציבור, דאיכא אימתא דציבורא – מוכרח שליח הציבור לסדר התפילה מקודם בלחש, כדי שתהא תפילתו שגורה בפיו בהתפללו לפני הציבור.

ועתה קל וחומר הדברים: דאם לרבן גמליאל התירו שכל הציבור יתפללו מטעם זה, אף שאינם צריכים – קל וחומר לחכמים שהתירו לשליח הציבור בלבד מטעם זה.

<small><small>(ובזה מתורץ כל דקדוקי המגן אברהם בסעיף קטן ג'. ודייק ותמצא קל.)</small></small>

!  ה
שליח ציבור שנכנס לבית הכנסת, ומצא שהציבור התפללו בלחש, והוא צריך לעבור לפני התיבה לאלתר – יורד לפני התיבה ומתפלל בקול רם לציבור.

ואינו צריך לחזור ולהתפלל בלחש, דכיון דלאחרים מוציא – כל שכן לעצמו. ואף על גב דעיקר תפילה הוא בלחש למי שיכול להתפלל, מכל מקום כיון שהוא מוכרח להתפלל בקול רם – ממילא דיצא ידי תפלה.

!  ו
וכתב רבינו הרמ''א בסעיף ב:

וכן אם הוא שעת הדחק ומתיירא שיעבור זמן תפילה – יוכל להתפלל מיד בקול רם, והציבור מתפללין עמו מילה במילה בלחש עד לאחר ''האל הקדוש''. וטוב שיהיה אחד שיענה ''אמן'' אחר ברכת שליח הציבור.
עד כאן לשונו. ויש שפירשו דזה שכתב ''שיעבור זמן תפילה'' – כוונתו שלא יוכלו לגמור כל השמונה עשרה ברכות תוך זמן תפילה <small><small>(מגן אברהם סעיף קטן ד')</small></small>. ובוודאי כוונתם על שליח הציבור שהוא לא יגמור, דאי אציבור קאי מאי תקנתם עתה?

ולפי זה נראה דסבירא ליה דגם הגמר צריך בתוך הזמן, ודלא כמו שכתבתי לעיל סימן ק''י סעיף ה, עיין שם. אבל באמת יותר נראה דכוונתו ששליח הציבור לא יוכל להתחיל תוך הזמן, אבל על הגמר אין לחוש כמו שכתבתי שם.

!  ז
וזה שכתב: וטוב שאחד יענה ''אמן'' – פשיטא שאין זה מדינא, שהרי גם שליח הציבור אינו מתפלל רק פעם אחת, ואין כאן ברכה לבטלה. אלא טוב בעלמא קאמר, שלא תהא תפילה בלא ''אמן''.

ולפי זה טוב יותר המנהג שלנו, ששליח הציבור מתפלל עד לאחר ''האל הקדוש'' בקול רם והכל עונין שלוש אמנין, ואחר כך מתפללין הציבור בלחש <small><small>(וכן כתב המעדני יום טוב)</small></small>.

ולעיל סימן ק''ט סעיף ב כתב רבינו הבית יוסף ביחיד שיתפלל עם שליח הציבור כל התפילה, עיין שם. ואולי בציבור קשה לעשות כן, ובאמת אם ירצו – יעשו כן. ולקמן סימן רל''ב רבינו הרמ''א מסתם לה סתומי, שכתב שיתפללו הציבור עם שליח הציבור, עיין שם, דליהוי משמע הכי ומשמע הכי.

<small><small>(ובזה אתי שפיר מה שגמגמו המפרשים בזה. ודברי המגן אברהם סעיף קטן ה' אינם מובנים כלל. ודייק ותמצא קל.)</small></small>

!  ח
וכבר כתבנו דאפילו אם הציבור כולם בקיאים בתפילה, מכל מקום יתפלל שליח הציבור חזרת שליח הציבור בקול רם. והשליח ציבור מתחיל כשרוב הציבור סיימו תפליתם.

אמנם אם רוב הציבור חוטפים, נכון לעשות להמתין על מי שמתפלל מילה במילה, לא ארוך ולא קצר. ולכן ברוב מקומות ממתינים על הרב, והוא מסתמא לא יאריך מפני טורח הציבור. ואם יש אנשים מאריכים בתפילתם – לא ימתין עליהם אפילו היו חשובי העיר. וגם אם הרב מאריך הרבה – עליו לצוות שלא ימתינו עליו.

וכן בהתחלת התפילה, כשהגיע הזמן ויש מנין שם – לא ימתינו על השאר שלא באו עדיין, אפילו הם מהחשובים.

וכלל הדברים דטירחא דציבורא גדול מאוד. ולכן אם הרב חלה במעיו, והוכרח לצאת באמצע התפילה או בשעת קריאת התורה – אין הציבור ממתינים עליו. וכן כשלא בא בזמן התפילה לבית הכנסת מפני איזה סיבה – לא ימתינו עליו.

<small><small>(מה שכתב המגן אברהם סעיף קטן ז' בשם ספר חסידים – קשה לעשות כן, ומעולם לא שמענו כזה. ולמה יתבייש בפני המלעיגים, ואין זה בושה? וכבר נתבאר בסימן א שאין להתבייש מהמלעיגים.)</small></small>

!  ט
כשהשליח ציבור חוזר התפילה – כל הקהל יש להם לשתוק ולכוין למה שאומר שליח הציבור, ולענות ''אמן''.

ואם אין תשעה מכוונים לברכותיו – קרוב להיות ברכותיו לבטלה, שהרי תפילה בציבור הוא בעשרה, ואחד מהם שליח ציבור. ולכן כל אדם יעשה עצמו כאילו אין תשעה בלעדו, ויכוין לברכות שליח הציבור. ומי שאינו שומע, שאזניו אטומים – אינו מועיל להתשעה אף שלמנין מצטרף, דבעינן שומעים דווקא <small><small>(ט''ז סעיף קטן ב')</small></small>.

ואין ללמוד או לומר תהלים בעת חזרת שליח הציבור, אף אם עונה ''אמן'' בסוף כל ברכה. ומי שעושה כן – יש לגעור בו <small><small>(עיין מגן אברהם סעיף קטן ח')</small></small>. ויש אומרים שכל העם יעמדו בעת חזרת שליח הציבור, וכן יש לנהוג. אלא אם כן אינו בבריאותו, דאז מותר לו לישב. וכן נוהגין כל יראי ה'.

!  י
כתב הטור בשם הרא''ש, שאביו הנהיג שעל כל ברכה שאדם שומע יאמר ''ברוך הוא וברוך שמו''. שהרי אפילו כשמזכירין צדיק בשר ודם צריך לברכו, כל שכן צדיקו של עולם יתברך ויתעלה. וזהו שאמר משה: ''כי שם ה' אקרא – הבו גודל לאלהינו'', עיין שם.

ופשוט הוא דזהו בסתם ברכות, שאין העונה צריך לצאת בה. אבל כשצריך לצאת בה, כמו ברכות של קידוש והבדלה, ושל תקיעת שופר, ושל מקרא מגילה – אסור לענות, דהוי הפסק.

ומטעם זה יש הרבה מן הגדולים שאין דעתם נוחה מזה, מפני ההמון שאינם יודעים זה וסוברים שחיוב הוא על כל ברכה לענות ''ברוך הוא וברוך שמו''. ואינם יוצאים בברכות חובה, מפני שעונים גם באלו. ובעיקר הטעם לא אבין, דמה שייך שצריך לברכו? הלא המברך בעצמו מברכו, שאומר ''ברוך אתה ה'''. ועוד: דאם כן בכל התפילה כשמזכירים שם ה', נאמר ''ברוך הוא וברוך שמו''. וצריך עיון.

!  יא
ויענו ''אמן'' אחר כל ברכה. וזהו חובה על כל מי ששומע הברכה לענות ''אמן'', בין אותם שיצאו ידי תפילה, ובין אותם שלא יצאו ידי תפילה. ומי שלא ענה ''אמן'' – עבירה גדולה בידו.

ו''אמן'' יש בו שלוש כוונות:

האחת ''הלוואי'', כמו: ''אמן, כה יאמר ה'''.
והשנית לשון ''אמונה'', וזהו כל ברכות התפילה. כמו ''מחיה המתים'' – יכוין שאני מאמין בתחית המתים.
וב''מגן אברהם'' יכוין לשון ''אמת'', כלומר: אמת שאתה מגן אברהם. וכן ב''האל הקדוש'', וכן בכל ברכת הנהנין וברכות המצות. וכן בתחילת ברכות האמצעיות. ובברכת ''גואל ישראל'' יכוין: אמת שאתה גואל ישראל, ואני מאמין אמונה שלימה בזה. וכן בשארי ברכות. ו''אמן'' של ברכת השחר ופסוקי דזמרא, וברכות קריאת שמע – כולן לשון ''אמת'' הוא.
ובקדישים צריך לכוין כפירוש הראשון, כמו: יהי רצון שיתגדל שמו יתברך. וכן ''יהא שמיה רבה''.

וב''אמן'' תלוי עיקר האמונה. ולכן ילמוד בניו הקטנים שיזהרו לענות ''אמן''. ומיד שהתינוק עונה ''אמן'' – יש לו חלק לעולם הבא. וכל העונה ''אמן'' בכל כוחו – פותחין לו שערי גן עדן <small><small>(שבת קיט ב)</small></small>. ומספרו יוכיח כמספר שני השמות הוי''ה ואדנות.

<small><small>(ויש מכוונים בשילוב. ודייק ותמצא קל.)</small></small>

!  יב
ולא ישיח שיחת חולין בשעה ששליח הציבור חוזר התפילה. ואם שח – גדול עונו מנשוא וגוערין בו. ואף בדברי תורה אסור לדבר, דזמן תורה לחוד וזמן תפילה לחוד.

אמנם הרב היושב על כסא הוראה, כששואלין ממנו שאלה בעת חזרת שליח הציבור – מותר ומחויב לענות, ולא ימתין עד אחר התפילה דאולי זמן השאלה נחוצה.

אמנם בעונותינו הרבים נפרץ הדבר לדבר בעת חזרת שליח הציבור, ואי אפשר למחות. וגם יש מהלומדים המחללים שם שמים ומדברים, ואשרי הנזהר מזה. ויש בזה חילול ה' בפני האומות כידוע.

!  יג
לא יענה ''אמן'' חטופה, דהיינו כאילו האל''ף נקודה בחטף שב''א, וכן שלא ימהר ויחטוף לענות אותו קודם שיסיים המברך.

וכן לא יענה ''אמן'' קטופה, דהיינו שמחסר קריאת הנו''ן, שאינה מוציאה בפה שתהא ניכרת. וגם לא יפסיק באמצע המילה, שלא ימשכנה יותר מדאי.

וגם אמרו חכמינו ז''ל בברכות <small><small>(מז א)</small></small> שלא יזרוק ברכה מפיו, כלומר: שלא יענה כמו בהיסח הדעת.

ולא יענה ''אמן'' קצרה אלא ארוכה קצת, כדי שיאמר ''אל מלך נאמן'' שהוא ראשי תיבות של ''אמן''. דרובי אמנים כוונתם על אמונה כמו שכתבתי.

וגם לא יאריך בה יותר מדאי, לפי שאין קריאת התיבה נשמעת יפה כשמאריכין בה יותר מדאי. ואם יש קצת מהעונים שמאריכין יותר מדאי – אין צריך שליח הציבור להמתין עליהם מלהתחיל בברכה אחרת, לבד אמנים בברכה שרבים יוצאים בה ידי חובתו, כמו מקרא מגילה ושופר. וכן ברכת כהנים וקידוש והבדלה – צריך להמתין מלהתחיל באחרת עד שיענו כולם <small><small>(מגן אברהם סעיף קטן ט''ו)</small></small>.

ומיד כששליח הציבור מסיים הברכה – יענה ''אמן''. ובקדיש כשהשליח ציבור מאריך בניגון ב''ואמרו אמן'' – לא ימתינו ויענו מיד <small><small>(שם סעיף קטן י''ד)</small></small>.

!  יד
אמרו חכמינו ז''ל בברכות שם, שלא יענה ''אמן'' יתומה. ופירשו רש''י ותוספות דפירושו כשאינו שומע הברכה מפי שליח הציבור, וגם אינו יודע איזה ברכה סיים – אסור לו לענות ''אמן'', כיון שאינו יודע על איזה ברכה עונה, כיתומה שאין לה אב. אבל כשיודע איזה ברכה אומר, אף על פי שלא שמעה משליח הציבור – יכול לענות. וזהו דאמרינן בסוכה <small><small>(נא ב)</small></small> שבאלכסנדריא של מצרים היו מניפין בסודרין כשהשליח ציבור סיים הברכה וענו כולם ''אמן'', אף אותם שלא שמעו, דמפני גודל הבית הכנסת לא היה מגיע קולו של שליח הציבור להעומדים מרחוק. ומכל מקום היו יודעים באיזה ברכה עומד השליח ציבור.

!  טו
אמנם בסוכה שם כתבו התוספות בשם רב נסים גאון דההפרש כן הוא: דזה שאסרו ''אמן'' יתומה – זהו בברכה שהשומע מחויב לצאת בה ידי חובתו. והך דאלכסנדריא מיירי כשכל אחד התפלל לעצמו, ואינם צריכים לצאת בברכות שליח הציבור או בקריאת התורה, דאז יכולים לענות אף כשלא שמעו הברכה משליח הציבור. וכן מבואר להדיא בירושלמי סוף פרק ''אלו דברים'', שאומר שם: איזו היא ''אמן'' יתומה? הן דחייב ברכה ולא ידע מה הוא עונה, עיין שם.

ולדינא שני התירוצים יכול להיות שאין מכחישין זה את זה: דבברכה שצריך לצאת – מחויב לשומעה מפי המברך. וברכה שאינו חייב בה – אינו צריך לשומעה, מיהו צריך לדעת באיזה ברכה שליח הציבור עומד. וכן הלכה, וכן פסק רבינו הרמ''א בסעיף ח, עיין שם.

!  טז
ולפי זה אם בעוד האדם מתפלל סיים שליח ציבור ברכה, וקודם שכלתה עניית ''אמן'' מפי הציבור סיים תפילתו, ויודע איזה ברכה אמר שליח הציבור אף על פי שלא שמעה – יכול לענות ''אמן'', דגם אמן הוה ממין הברכה.

ולכן נחשב עניית ''אמן'' של הציבור כאילו שליח הציבור סיים עתה ברכתו. וכן הדין בקדיש וקדושה ו''ברכו'', אף על פי שלא שמע מפי שליח הציבור אלא עניית הציבור – עונה עמהן, דזה לא נחשב כברכה שנתחייב בה שצריך דווקא לשומעה מפי שליח הציבור, דלא מקרי דבר שנתחייב בה אלא בדבר שיכול לאומרה גם ביחיד, ואלו הדברים אינם אלא בציבור <small><small>(מגן אברהם סעיף קטן י''ח)</small></small>. כן פסק רבינו הרמ''א בסעיף י''א.

ואין להקשות ממה שכתב רבינו הרמ''א לקמן סימן קל''ט, דאם הציבור לא שמעו מפי המברך ''ברכו'', אף על פי ששמעו שליח הציבור שענה ''ברוך...'', מכל מקום לא יענו ''ברוך'' רק ''אמן''. דשאני התם, שכל הציבור לא שמעו. ועוד: דהתם יחיד מברך, אבל ב''ברכו'' שבתפילה ששליח הציבור אומר, ורוב הציבור שומעים. ולכן גם היחיד שלא שמע משליח הציבור ''ברכו'', רק מהציבור שענו ''ברוך ה'...'' – יכול גם הוא לענות עמהם ''ברוך ה' המבורך לעולם ועד''.

<small><small>(ומזה קשה להמגן אברהם בסימן נ''ז סעיף קטן א', שגם ב''ברכו'' של תפילה פסק כן, עיין שם. ולהדיא מבואר כאן שאינו כן. ותמיהני על האחרונים שלא העירו בזה. ודייק ותמצא קל.)</small></small>

!  יז
כתב רבינו הבית יוסף בסעיף י:

מי ששכח ולא אמר ''יעלה ויבוא'' בראש חודש או בחול המועד, או בכל דבר שצריך לחזור בשבילו – יכוין דעתו וישמע משליח הציבור כל שמונה עשרה ברכות מראש ועד סוף כאדם שמתפלל לעצמו. ולא יפסיק ולא ישיח. ופוסע שלוש פסיעות לאחוריו, דכיון שכבר התפלל אלא ששכח ולא הזכיר, אף על פי שהוא בקי – שליח ציבור מוציאו.
עד כאן לשונו. וזה פשיטא שלא יענה ''ברוך הוא וברוך שמו''. אלא אפילו ''אמן'' גם כן אני מסתפק, דכיון דהוה כאילו גם הוא מתפלל איך יענה? ומכל מקום נראה שיענה ''אמן'', שהרי שליח הציבור מוציא את שאינו בקי ומכל מקום עונה ''אמן'', דזה לא מקרי הפסק שהרי יש ברכות שעונין [''אמן''] <small><small>(אמר)</small></small> אחר ברכות עצמו כמבואר בגמרא. ואנן לא נהגינן רק בברכת המזון ב''בונה ירושלים''. מיהו על כל פנים לא מקרי ''הפסק''.

אבל ''מודים דרבנן'' וודאי לא יאמר. וכשהשליח ציבור אומר ''מודים'' בלחש ואינו שומע – יאמרנה בעצמו עד התיבות שאינו שומע משליח הציבור. וכן אם אינו בטוח שישמע מראש ועד סוף – מוטב שיחזור ויתפלל בעצמו.

ודע שיש אומרים דכשחיסר ברכה שלמה – לא מהני שמיעתו משליח הציבור <small><small>(עיין ט''ז סעיף קטן ה')</small></small>. אבל כבר הכריע רבינו הבית יוסף בספרו הגדול שאין חילוק בזה. ומכל מקום נראה לי דאם שכח ''יעלה ויבוא'' והתחיל ''מודים'' – יחזור ל''רצה'' ויאמר ''יעלה ויבוא'' ויסיים תפילתו, ולא יסמוך על שליח הציבור בכהאי גוונא. וראיתי מי שאינו אומר כן, ולא נראה לי.

~ סימן קכה - דיני קדושה

!  א
שלוש קדושות יש בסדר התפילה:

קדושת ''יוצר'', שאנו מספרים איך שהמלאכים מקדשים שמו יתברך.
וקדושת ''ובא לציון'' נתקנה משום לימוד, כדאיתא שלהי סוטה ויתבאר בסימן קל''ב.
והקדושה העיקרית היא בתפילת שמונה עשרה בברכת ''אתה קדוש'', וזהו שאנחנו מקדשים שמו יתברך. ולכן אנו מחויבים לעמוד בקדושה זו, וברגלים מכוונות כמו בתפילה ממש, מה שאין כן בשני קדושות האחרות.
ומעיקר הקדושה היה לנו לומר מיד אחר שסיים שליח הציבור ''מחיה המתים'' – ''קדוש קדוש...'', אלא שאין קדושה בלא הזמנה. ולכן מקודם שליח הציבור מזמין אותנו לומר ''קדוש'', ולזה אומר מקודם ''נקדישך ונעריצך'' או ''נקדש את שמך''. וזהו הכנה והזמנה לומר ''קדוש'', כמו שקודם ''אמן, יהא שמיה רבה'' שהוא עיקר הקדיש אומר שליח הציבור קודם ''יתגדל ויתקדש'' שהוא גם כן הכנה והזמנה.

!  ב
והנה רבינו הבית יוסף כתב:

אין הציבור אומרים עם שליח הציבור ''נקדישך'' אלא שותקין ומכוונין למה ששליח הציבור אומר עד שמגיע לקדושה. ואז עונים הציבור ''קדוש''.
עד כאן לשונו. וזהו מטעם שבארנו, ששליח הציבור מכינם ומזמינם לומר ''קדוש''. וכשם שאין הציבור אומרים יתגדל ויתקדש אלא מתחילין מ''יהא שמיה רבה'', כמו כן בקדושה: הציבור צריכין להתחיל מן ''קדוש'' ולא לומר ''נקדישך''. וכן יש עדיין במקצת מקומות המנהג כן.

אבל בכל מדינתינו אומרים הציבור גם כן ''נקדישך'' או ''נקדש''. ואין קפידא בזה, ואנחנו כולנו מזמינים עצמינו לקדושה.

ולפי זה היה לנו לומר גם ''לעומתם ברוך יאמרו'', וכן ''ובדברי קדשך...'', וזה אין אנו נוהגים <small><small>(עיין בית יוסף וט''ז)</small></small>.

ויש לומר דרק קודם הקדושה אנו מזמינים עצמינו, אבל בתוך הקדושה אין רצונינו להפסיק בהכנת הקדושה, ודי בהשליח ציבור לבדו.

<small><small>(ואין לשאול על מה שמתחילים ב''קדוש'' שהוא באמצע הפסוק, דכבר בארנו בסוף סימן נ''א דבקדושה אין חשש, עיין שם.)</small></small>

!  ג
ויש לישא העינים למרום בשעה שאומרים קדושה, אך עיניו יהיו עצומות. ודבר זה הביא הטור בשם ספר היכלות, שכך צוה הקדוש ברוך הוא ללמד אותנו לישא עינינו למרום באמירת קדושה. וכך אמר הקדוש ברוך הוא: שאין לי הנאה בעולם כאותה שעה שעיניהם נשואות בעיני, ועיני בעיניהם. ובאותה שעה אני אוחז בכסא כבודי בדמות יעקב, ומחבקה ומנשקה, ומזכיר זכותם וממהר גאולתם, עיין שם.

וכן מנענעים גופן, ונושאין את עקבי הרגלים מעל הארץ. וכך איתא במדרש תנחומא <small><small>(פרשת ''צו'' ח')</small></small> על קרא ד''ובשתים יעופף'' – שמכאן תיקנו לעוף על רגליו בשעה שאומרים ''קדוש קדוש קדוש''. וכן ב''ברוך כבוד ה' ממקומו'' וב''ימלוך'' יעוף על רגליו <small><small>(מגן אברהם בשם של''ה)</small></small>. ונראה לי דכל השלוש ''קדוש'' – יאמרן בעפיפה אחת.

<small><small>(ונראה שזהו שכתב המגן אברהם: דלא כאותם שקופצים ודולגים, עיין שם בסעיף קטן ב'. ואולי כוונתו בקפיצה לגמרי מעל הארץ.)</small></small>

!  ד
לא יענו הציבור ''קדוש'' עד שיסיים שליח הציבור ''וקרא זה אל זה ואמר''. ומכל מקום אם ענה בעת שאמר ''וקרא'' – יצא. ויש מי שאומר דלא יצא <small><small>(עיין שערי תשובה סעיף קטן ב')</small></small>, והעיקר כדעה ראשונה.

ופשוט הוא דמה שמוסיפין בשבת ''אז בקול...'', ''ממקומך...'', וכן במוסף – אינם מעיקר הקדושה, ובמקום שאסור להפסיק לא יאמר זה.

וצריך לומר ''כדבר הָאמור בשירי עוזך'' ה''א של ''הָאמור'' בקמ''ץ <small><small>(מגן אברהם)</small></small>. ויזהר שליח הציבור לסיים ''לעומתם ברוך יאמרו'' וכן ''ובדברי קדשך כתוב לאמר'' קודם שעונים הציבור ''ברוך'' ו''ימלוך'' <small><small>(שם)</small></small>.

וכתב רבינו הרמ''א דמי שכבר אמר קדושה, ובא לבית הכנסת בשעת קדושה – חוזר ועונה עם הציבור קדושה, עיין שם. ואפילו הרבה פעמים, דלא כמי שרוצה לומר דאין אומר קדושה רק פעם אחת <small><small>(עיין בית יוסף)</small></small>.

וכבר נתבאר שצריך לכוין רגליו בשעה שאומר הקדושה עם שליח הציבור. והאר''י ז''ל הזהיר מאוד על זה. ואסור לדבר באמצע הקדושה כמו בתפילה. וצריך לכוין בקדושה לקדש שמו יתברך, שישרה עליו קדושה מלמעלה. ויכוין לקיים בזה המצות עשה של ''ונקדשתי בתוך בני ישראל''. והאר''י ז''ל הזהיר מאוד על זה.

ודע דהספרדים גם שליח הציבור אומר ''אתה קדוש''. והאשכנזים נוהגים שאומר ''לדור ודור נגיד...''. ונראה לי דיחיד העושה קדושה כנהוג אצלינו יאמר ''אתה קדוש'', ד''לדור ודור'' לא נתקן רק לשליח הציבור בציבור.

~ סימן קכו - דין שליח ציבור שטעה

!  א
שליח ציבור שטעה באחת מהברכות, שדילגה בשגגה או מהבהילות, וכשמזכירין אותו יודע לחזור למקומו – אין מסלקין אותו אפילו מתפילה זו, ואפילו טעה בשתים ושלוש ויותר.

אבל אם דילג ברכת ''ולמלשינים'' – מסלקין אותו מיד מתפילה זו, דחיישינן שמא מינות נזרקה בו. ולכן אף שחששא בעלמא הוא, ואין מסלקין אותו מלהיות שליח ציבור לעולם, מכל מקום בתפילה זו אין מזכירין אותו. ויורד מהתיבה ויעלה אחר, אלא אם כן מעצמו חזר ונזכר ואמרה. וכן אם התחיל זו, ונתקל בה וטעה – מזכירין אותו, דבזה ניכר דשלא מחמת מינות הוא. אבל בלא זה – מסלקין אותו מתפילה זו כיון, דאין לו הפסד בכך. ואף שיש לו בושה מזה – היה לו ליזהר.

וכל זה בשוגג ומוטעה. אבל אם במזיד דילג ברכה אחת, אפילו איזו שהיא – מסלקין אותו שלא יהיה שליח ציבור לעולם, דאין לך אפקירותא גדולה מזו, עד שישוב בתשובה שלמה. וכן ב''ולמלשינים'' בטעה לומר סוף הברכה בלא תחילתה – גם כן מזכירין אותו.

<small><small>(מגן אברהם סעיף קטן א'. ומדבריו משמע שבאיזה נוסחאות יש ''ולכופרים'', עיין שם.)</small></small>

!  ב
ודע דבירושלמי פרק ''אין עומדין'' אומר דעוד שני ברכות דומות בדין ל''ולמלשינים'': ברכת ''מחיה המתים'' משום דחיישינן שמא הוא כופר בתחיית המתים, וב''בונה ירושלים'' שמא אינו מאמין בביאת המשיח. ובש''ס דילן לא נזכר זה. והטור הביא זה הירושלמי, ותמה רבינו הבית יוסף בספרו הגדול למה הביאה, כיון שזהו נגד הש''ס?

ולעניות דעתי נראה דוודאי אם באנו לחשוש – פשיטא שיש גם באלו חששות. והחילוקים שכתבו המפרשים דחוקים, כמבוארים למעיין. ופשיטא ליה להטור דגם הש''ס שלנו אין חולק על זה. והא דאיתא בגמרא <small><small>(כט א)</small></small> רק ברכה זו, משום דבאמת אין זו מימרא בפני עצמה בגמרא שם אלא במעשה שהיה בשמואל הקטן ששכחה. ועל זה פריך הש''ס למה לא העלוהו, עיין שם. ובאלו הברכות לא מיירי שם, אבל וודאי דלדינא אין חילוק.

מיהו לענין תחית המתים בלאו הכי אתי שפיר, דהא ''מחיה מתים ברחמים רבים'' אינה בתחילת הברכה, ואם כן ממה נפשך: אם פתח ב''אתה גיבור'' – הלא גם ב''ולמלשינים'' אין מסלקין אותו כמו שנתבאר. ואם לא פתח ב''אתה גיבור'' – הלא אין זה שייך לתחית המתים. והירושלמי אולי לא סבירא ליה חילוק בין התחיל בה ללא התחיל בה. ולשון הירושלמי משמע להדיא דקפיד אסוף ברכה דווקא, עיין שם. ואם כן ממילא לא סבירא ליה כש''ס דילן. ואולי דעת הטור דהש''ס דילן מיירי בתחילת הברכה, ובזה חלוק ברכה זו מאלו השנים. והירושלמי מיירי בסוף ברכה, ובזה כולם שווים, וגם ש''ס דילן יודה לזה. ויש להתיישב בכל זה.

!  ג
האמנם אני מתפלא בעיקרי הדברים: דאין ענין הירושלמי נוגע כלל לדברי הש''ס דילן. והכי איתא שם <small><small>(הלכה ג)</small></small>: לכל אין מחזירין אותו, חוץ ממי שלא אמר ''מחיה המתים'', ''ומכניע זדים'', ו''בונה ירושלים''..., עיין שם. ולא מיירי כלל מסילוקו אלא לענין אם כבר אמר להלן – אין מחזירין אותו מפני טורח הציבור לבד בשלוש ברכות אלו. ואיזה ענין הוא לש''ס דילן?

והטור כתב על הירושלמי לשון ''מסלקין''. והוא תמוה, ואולי שכן היתה לפניו הגירסא. מיהו על כל פנים מהירושלמי הזה מבואר דאם דילג אחת מהברכות, ובעת מעשה לא הרגישו הציבור, והתפלל להלן – אין מחזירין אותו מפני טורח ציבור, וכל שכן אם גמר תפילתו. ואנן לא קיימא לן כן, כמו שיתבאר בסעיף ה.

<small><small>(ומצאתי שגם ברשב''א הביא גירסא זו שלפנינו. ועיין בית יוסף וב''ח שכתבו דגם בזה לא קיימא לן כהירושלמי, כמו שיתבאר בסייעתא דשמיא.)</small></small>

!  ד
שליח ציבור שטעה באחת מהברכות, ואין דעתו מיושבת לחזור למקומו אף כשמזכירין אותו מפני בהילותו, ומוכרח אחר לעמוד על מקומו – יעמוד אחר תחתיו מיד בלי סירוב, כמו שכתבתי בסימן נ''ג.

ומהיכן מתחיל? אם היה הטעות בשלוש ראשונות או בשלוש אחרונות – חוזר לראש, דכבר נתבאר דשלוש ראשונות כחדא חשיבי, וכן האחרונות מתחיל ב''רצה''.

אמנם אם טעה באמצעיות – חוזר לתחילת הברכה שטעה זה, ומשם מתפלל על הסדר, אף אם הטועה אמר איזה ברכות להלן.

!  ה
וזה לשון הטור ושולחן ערוך סעיף ג:

כל מקום שהיחיד חוזר ומתפלל – שליח ציבור חוזר ומתפלל אם טעה כמותו כשמתפלל בקול רם, חוץ משחרית של ראש חודש שאם שכח שליח ציבור ולא הזכיר ''יעלה ויבוא'' עד שהשלים תפילתו – אין מחזירין אותו מפני טורח ציבור, שהרי תפילת המוספין לפניו שהוא מזכיר בה ראש חודש. אבל אם נזכר קודם שהשלים תפילתו – חוזר ל''רצה'', ואין בזה טורח ציבור.
עד כאן לשונם. וכתב רבינו הרמ''א דיש אומרים דאם טעה בשחרית של שבת ויום טוב – דינו כמו בראש חודש, והכי נהוג. עד כאן לשונו. ובזה גם כן הטעם משום שבמוסף יזכור של שבת.

ובאמת כתב הטור דאין טעם לחלק בין ראש חודש לשבת ויום טוב. ורבינו הבית יוסף בספרו הגדול כתב הטעם: מפני דבשבת ויום טוב ליכא ביטול מלאכה – לא חששו לטורח הציבור, עיין שם.

וקשה: דאדרבא מצינו שהקילו בשבת ויום טוב יותר בתפילה מבראש חודש, שהרי מפני הטורח לא התקינו שיתפללו שמונה עשרה ברכות בשבת ויום טוב, כמו שכתבתי בסימן רס''ח <small><small>(מגן אברהם סעיף קטן ד')</small></small>? ועוד: מה ענין טורח ציבור לביטול מלאכה?

ואולי הטעם הוא דכמו דבחול מחזירין, ואין סומכין שיאמר תפילה זו במנחה מפני שיש הפסק זמן גדול בין שחרית למנחה כמו שכתבו הפוסקים <small><small>(עיין בית יוסף)</small></small>, כמו כן בשבת ויום טוב שהקריאות ארוכות ועולים מרובים, ויש בם גם מפטיר והפטרה ונדרים ונדבות כנהוג, והוה הפסק מרובה כמו בין שחרית למנחה. מיהו על כל פנים דינים אלו אינם לפירוש הירושלמי שהבאנו בסעיף ג.

<small><small>(וזהו הכל על פי ברייתא דסוף פרק רביעי <small><small>(ברכות ל ב)</small></small>: טעה ולא הזכיר... ובציבור שנו כפירוש בה''ג שהביא רש''י, וזהו פירוש הרי''ף. והמה אינם גורסים במוספים אין מחזירין, עיין בית יוסף. אבל לפירוש רש''י דאיחיד קאי, מפני שיכול לשומעה משליח הציבור – יש לקיים שיטת הירושלמי, עיין שם. מיהו להלכה קיימא לן כהטור ושולחן ערוך. וזו היא גם שיטת הרמב''ם והרי''ף והרא''ש.)</small></small>

!  ו
כתב הרמב''ם בפרק עשירי דין ב:

אבל אם טעה שליח ציבור כשהתפלל בלחש, אני אומר שאינו חוזר ומתפלל פעם שנית מפני טורח ציבור אלא סומך על התפילה שמתפלל בקול רם. והוא שלא טעה בשלוש ראשונות, שאם טעה בהם לעולם חוזר כמו שהיחיד חוזר.
עד כאן לשונו. כן הוא הנוסחא שלפנינו, וכזה כתב גם רבינו הבית יוסף בסעיף ד. ואינו מובן: איזה הפרש יש בין שלוש ראשונות לכל התפילה בענין זה <small><small>(לחם משנה)</small></small>? והלבוש כתב דזהו כשנזכר קודם שסיים תפילתו, עיין שם. וגם זה אינו מובן, דלפי זה אם נזכר קודם סוף התפילה חוזר לראש אף שיתפלל כל השמונה עשרה פעם שנית, ואין לך טורח ציבור יותר מזו. ואין סברא כלל.

<small><small>(ועיין מגן אברהם סעיף קטן ה', וצריך עיון.)</small></small>

ולעניות דעתי נראה להיפך דהכי קאמר: אם טעה בשלוש ראשונות, ונזכר שם שטעה – חוזר לראש, דאין כאן טורח כל כך שעדיין הוא בראש התפילה. אבל אם נזכר אחר כך – לא יחזור.

אמנם הטור הביא דברי הרמב''ם בנוסחא מיושרת, וזה לשונו: כתב הרמב''ם... ואם טעה באותה שיתפלל בקול רם – חוזר לעולם כמו היחיד. עד כאן לשונו, עיין שם. ולא הזכיר כלל הפרש בין שלוש ראשונות לכל התפילה. וזה שכתב ''חוזר לעולם'' – זהו לבד שחרית דראש חודש, וכמו שכתב שם הרמב''ם בעצמו וכמו שכתבתי לעיל.

ונראה לעניות דעתי למעשה: אם טעה בשלוש ראשונות, ונזכר אחר כך – יש לסמוך על גירסת הטור, ועל פירושינו לפי גירסא שלנו, ואינו חוזר.

!  ז
ודע שיש מי שאומר דכמו שנתבאר בשחרית דראש חודש כשהשליח ציבור לא אמר ''יעלה ויבוא'' יסמוך אמוסף, כמו כן יחיד נמי יסמוך אמוסף, דלא גרע דיעבד ליחיד מלכתחילה לרבים <small><small>(מגן אברהם סעיף קטן ג' בשם רמ''ע)</small></small>.

והיינו אפילו כשמתפלל ביחידות, דאי בציבור גם בלאו טעמא דמוסף יכול לשמוע משליח הציבור, כמו שכתבתי בסימן קכ''ד, ויש לסמוך על זה בדיעבד <small><small>(שם)</small></small>. וגם במה שנתבאר דשליח ציבור שטעה ונכנס אחר תחתיו, שמתחיל מתחלת הברכה – יש אומרים דבשבת ויום טוב במוסף שהנוסחא ארוכה, וטעה ב''ומפני חטאנו'' – שאינו צריך לחזור ל''אתה בחרתנו''. דעיקר הברכה הם קרבנות המוספין וחתימתה, ויכול להתחיל באמצע ''ומפני חטאנו'' ובאמצע ''תכנת שבת''.

~ סימן קכז - דין ''מודים דרבנן''

!  א
וכשיגיע שליח ציבור ל''מודים'' – שוחין עמו הציבור. דגרסינן בירושלמי בפרק קמא דברכות <small><small>(הלכה ה)</small></small>:

הכל שוחין עם שליח ציבור בהודאה.
וכתב הרמב''ם בפרק תשיעי דין ד, וזה לשונו:

וכשיגיע שליח ציבור ל''מודים'' וכורע – כל העם שוחין מעט, ולא ישחו יותר מדאי.
עיין שם. משום דסבירא ליה דכריעות גמורות הם רק ארבע: באבות תחילה וסוף, ו''מודים'' תחילה וסוף. וחכמינו ז''ל הקפידו שלא לכרוע במקום שלא אמרו חכמים, כמו שכתבתי בסימן קכ''ג, ובש''ס שלנו בסוטה <small><small>(מ א)</small></small>. דבשם הוזכר הך ד''מודים'' זה, ולא נזכר שם שצריכין לכרוע, ורק בירושלמי.

והטעם: דכיון ששליח הציבור אומר בקול ''מודים אנחנו לך'' – ממילא שצריכין הציבור גם כן להראות הכנעה. ולזה כתב הרמב''ם לשחות מעט. ובירושלמי שם אומר גם כן: ובלבד שלא ישוח יותר מדאי. ומפרש הרמב''ם דרק א''מודים'' קאי.

!  ב
והטור השיג עליו, ואינו מובן השגתו, עיין שם <small><small>(ועיין ט''ז סעיף קטן א' שתמה גם כן)</small></small>.

ורבינו הבית יוסף בשולחן ערוך השמיט הך ד''שוחין מעט'', ולא כתב רק הך ד''ולא ישחו יותר מדאי''. ונראה לי דאזיל לטעמיה בספרו הגדול דכוונתו שישחה כבכל הכריעות, ועל כל הכריעות אמר שלא ישחו יותר מדאי, עיין שם.

ומאוד תמוה: דאם כן למה כתבו כאן ולא בפרק חמישי דין י''ב, שבשם ביאר דיני כריעות? ועוד: דאיך אפשר לומר כן, שהרי שם כתב מפורש דשחייה מעט אינו אלא בדיעבד עיין שם, והכא כתב לכתחילה?

<small><small>(וגם הב''ח כתב דרק א''מודים'' זה קאי. וגם דברי הט''ז סעיף קטן א' תמוהים, עיין שם.)</small></small>

!  ג
''מודים'' זה נקרא ''מודים דרבנן''. ונראה משום דנוסחתו הוא מכמה אמוראים, כמבואר בסוטה שם ובירושלמי שם, יש כמה נוסחאות אחרות. וגם מסיים בשם ''ברוך אתה ה', אל ההודאות'', עיין שם. אבל אנו נוהגין לומר כש''ס דילן ובלא שם לבסוף, וכבר ידועה הנוסחא בסידורים.

ויש מי שאומר שצריך לשחות גם בסוף, וכתב רבינו הבית יוסף שטוב לחוש לדעה זו. ורבינו הרמ''א כתב שיש אומרים שצריך לומר הכל בשחייה אחת, וכן המנהג. עד כאן לשונו. ואצלינו לא הכל נוהגין כן.

ורב שרירא גאון כתב: יש מי שחוזרין וכורעין שמסיימין, ויש מסיימין בזקיפה. ורבוותא לא מיחו לא לזה ולא לזה <small><small>(בית יוסף)</small></small>. ובירושלמי יש: רבי זעירא הוה סמוך לקרובה, כדי שיהא שוחה עמו תחילה וסוף. ונראה דהכי פירושו: שהיה אומר ''מודים'' זה באריכות קצת כדי שיסיים בשווה עם שליח הציבור, וישחה גם בסוף עם שליח הציבור. ולכן יכולים לנהוג בזה אם כה ואם כה.

!  ד
בספרד ובכל ארצות ישמעאל נושאים הכהנים כפיהם בכל יום בשחרית. ולכן כתב רבינו הבית יוסף:

אם אין שם כהנים אומר שליח ציבור: ''אלהינו ואלהי אבותינו ברכנו בברכה המשולשת...'' עד ''ואני אברכם''. ואין הציבור עונין אחריו ''אמן'' אלא ''כן יהי רצון''.
עד כאן לשונו. ואצלנו בכל יום כן הוא, שאין אנו נושאין כפים רק ביום טוב, כמו שכתבתי בסימן קכ''ח. ואין אנו נוהגין לומר רק עד ''שלום'', ופסוק ''ושמו את שמי'' אין אומרים.

ו''בַברכה'' בי''ת הראשון בפת''ח. ועניית ''כן יהי'' הוא רק בסוף. ואצלינו המנהג לומר אחר כל ברכה בין פסוק לפסוק, ומוסיפין לומר ''בזכות אברהם, בזכות יצחק, בזכות יעקב''.

וכשאומר ''יברכך'' – יטה ראשו לצד ימין שלו, ''וישמרך'' – לצד שמאל, ''יאר...'' – לצד ימין, ''ויחונך'' – לצד שמאל, ''ישא...'' – לצד ימין, ''וישם לך'' – לצד שמאל. וכשמסיים ''שלום'' – לצד ימין. וכן המנהג אצלנו.

ויש מי שכתב: ''יברכך'' – לימין, ''יאר'' – כלפי ההיכל והיינו כנגדו, ''פניו אליך ויחונך'' – לשמאל <small><small>(מגן אברהם)</small></small>. אבל אנו מסיימים בלצד ימין, כדי להגביר הימין על השמאל.

ואין אומרים זה במנחה, בעת שאינו ראוי לנשיאות כפים.

וכתב רבינו הרמ''א דנהגו לומר בשחרית ''שים שלום'', וכן כל זמן שאומר ''אלהינו...'' <small><small>(כמו בתענית במנחה)</small></small>. אבל בלאו הכי <small><small>(מנחה ומעריב)</small></small> ''שלום רב''. ויש מתחילין לומר ''שים שלום'' במנחה של שבת, הואיל וכתיב ביה ''כי באור פניך נתת לנו ה' אלהינו תורת חיים'', שהיא התורה שקורין במנחה בשבת. עד כאן לשונו. ובסידור האר''י ז''ל תמיד ''שים שלום'', וכן נוהגים הספרדים.

<small><small>(וטעם האשכנזים: ד''באור פניך'' אין אומרים במנחה ומעריב שהוא שעת הדין. ולפי זה בשבת ויום טוב וראש חודש היה נכון לומר גם במנחה ומעריב ''שים שלום'', וכן ערב שבת וערב יום טוב במנחה, שאז הוא זמן רצון. ודייק ותמצא קל.)</small></small>

<small><small>(ומשמע דבבית האבל אומרים ''אלהינו'', שהרי לא הזכירו זה. וצריך עיון.)</small></small>

