$ ערוך השולחן - אורח חיים - הלכות קריאת שמע
הרב יחיאל מיכל הלוי אפשטין


~ סימן נח - דין זמן קריאת שמע, ואם לא קראה בזמנה

!  א
כתב הרמב''ם בפרק ראשון מקריאת שמע דין י''א:

איזה היא זמנה ביום מצותה? שיתחיל לקרותה קודם הנץ החמה, כדי שיגמור לקרות ולברך ברכה אחרונה עם הנץ החמה. ושיעור זה כמו עישור שעה קודם שתעלה השמש. ואם איחר וקרא קריאת שמע אחר שתעלה השמש – יצא ידי חובתו, שעונתה עד סוף שלוש שעות ביום למי שעבר ואיחר. ומי שהקדים וקרא קריאת שמע אחר שיעלה עמוד השחר, אף על פי שהשלים קודם שתנץ החמה – יצא ידי חובתו. ובשעת הדחק, כגון שהיה משכים לצאת לדרך – קורא לכתחילה משעלה עמוד השחר.
עד כאן לשונו. ולדבריו עיקר זמן קריאת שמע מן התורה מעט קודם הנץ, באופן שיגמור הברכה אחרונה של קריאת שמע והיא ברכת ''גאל ישראל'' ממש עם הנץ, בכדי שיתחיל תפילת שמונה עשרה תיכף אחר הנץ, כדכתיב: ''ייראוך עם שמש'', ואתפילה קאי. וכן עשו הוותיקים, כמבואר בברכות <small><small>(ט ב)</small></small>.

ואף על גב דאחרים אומרים שם דזמן קריאת שמע הוא משיראה את חברו רחוק ארבע אמות ויכירנו, ואמר רב הונא הלכה כאחרים, מכל מקום הא אביי אמר אחר כך לתפילין כאחרים, לקריאת שמע כוותיקין..., עיין שם. והלכה כאביי, וגם שיטת הרי''ף כן היא.

!  ב
ושיטת רבינו תם ורבינו חננאל בתוספות יומא <small><small>(לז ב)</small></small>, דעיקר זמן קריאת שמע הוא מן התורה אחר נץ החמה, כדמוכח מיומא שם. וקרא ד''ייראוך עם שמש'' קאי אקריאת שמע, דקריאת שמע נמי היינו ''יראה''. והוותיקין היו באמת מקדימין מעט קודם הזמן, מפני שרצו להתחיל תפילת שמונה עשרה תיכף אחר הנץ, וגם אביי הכי סבירא ליה. וזה שאמר לקריאת שמע ''כוותיקין'', סימנא בעלמא הוא דהזמן הוא בשעת הנץ אלא שהוותיקין הקדימו קצת. ואין חשש בזה, שהרי בדיעבד יוצאים תיכף אחר עמוד השחר.

ונמצא דלשיטה זו ולשיטת הרמב''ם – אידחי לה לגמרי זמן קריאת שמע דאחרים. ואין כן דעת רוב הפוסקים, כמו שיתבאר.

!  ג
וזה לשון הטור:

מאימתי זמנה? משיראה את חברו הרגיל עמו קצת מרחוק ארבע אמות ויכירנו. ונמשך עד סוף שלוש שעות. ומצוה מן המובחר לקרותה כוותיקין, שהיו מכוונין לקרותה מעט קודם הנץ החמה, כדי שיסיים אותה וברכותיה עם הנץ החמה, ויסמוך לה התפילה מיד בהנץ החמה. וכן כתב הרמב''ם... ומי שיוכל לעשות כן – שכרו מרובה מאוד, ומובטח לו שהוא בן העולם הבא, ולא יוזק כל היום.
עד כאן לשונו. וזהו דעת התוספות והרא''ש ורוב הפוסקים, דהזמן הוא משיראה חברו הרגיל עמו קצת ברחוק ארבע אמות ויכירנו. דאילו רגיל עמו הרבה גם בלילה יכירנו, ואם לא רגיל עמו כלל וודאי גם אחר כך לא יכירנו. אלא ברגיל קצת, והכי איתא בירושלמי. והזמן הזה הוא הרבה קודם להנץ.

וזה שכתב ''וכן כתב הרמב''ם'', לאו אכולי מילתא קאי אלא על מצות הוותיקין <small><small>(כסף משנה)</small></small>. וכדעת הטור פסקו רבותינו בעלי השולחן ערוך, מפני שרוב הפוסקים סוברים כן.

!  ד
ויש להבין במאי פליגי כל הני? הא כיון דבדיעבד יוצאים מעמוד השחר, מפני שאחר עמוד השחר הוי יום לכל הענינים שבתורה. ואם כן מנלן שיעורים אחרים? ולשיטת רבינו תם ורבינו חננאל אתי שפיר, דבכל המצות תנן בסוף פרק שני דמגילה דכל מצות שביום מצותן לכתחילה מהנץ, ואם עשאן מעמוד השחר – כשר, מפני שעיקר תוקף היום הוא בזריחת השמש. וגם על שיטת הרמב''ם לא קשה כל כך, דכיון דעיקר התפילה הוא מהנץ, כדכתיב ''ייראוך עם שמש'', ומצוה גדולה להסמיך גאולה לתפילה, לכך מתחילין קודם הנץ כדי שיגמור עם הנץ כמו שכתבתי. אבל להטור ורוב הפוסקים דהשיעור הוא משיראה חברו..., וכן כל שיעורי התנאים במשנה שם, והם בין עמוד השחר להנץ, מנלן?

!  ה
אמנם ביאור הענין כן הוא: דמצות עשה דקריאת שמע לא דמי לכל המצות. דכל המצות הנוהגות ביום – נוהגות כל היום, וכל המצות הנוהגות בלילה – נוהגות כל הלילה ולא יותר. ובקריאת שמע הדבר משונה, דקריאת שמע דיום אינה נוהגת אלא עד שלוש שעות היום ולא יותר. וקריאת שמע דלילה לא לבד שנוהגת כל הלילה אלא אף נוהגת גם על היום, שלכן אמרו חכמים דלפעמים כשקרא אחר עמוד השחר יוצא בקריאת שמע של לילה <small><small>(ברכות ח ב)</small></small>, וכמו שכתבתי לקמן בסימן רל''ה.

וטעמו של דבר: דכיון דכתב התורה בקריאת שמע ''ובשכבך ובקומך'' – הקפידה תורה על זמן שכיבה ועל זמן קימה. וכיון שיש בעולם הישנים גם לאחר עמוד השחר – נחשבת בשל לילה אף על גב דעמוד השחר בכל דבר נחשב ליום. וכן אמרו בגמרא שם: משום דאיכא אינשי דגנו בהאי שעתא, עיין שם <small><small>(ט א)</small></small>. וגם לקריאת שמע של יום נחשבה, משום דאיכא אינשי דקיימי ממיטתם בהאי שעתא <small><small>(שם ח ב)</small></small>. אבל לאחר שלוש שעות על היום אין דרך כלל לישן, ואפילו בני מלכים קמים ממיטתם בסוף שלוש שעות, לא קרינא עוד ''ובקומך''.

ולפיכך קריאת שמע של לילה נמשכת גם אחר הלילה עד נץ החמה, דאז כולם קמים ממיטתם. אבל עד הנץ יש ששוכבים על מיטתם. וקריאת שמע של יום אינה אלא עד שלוש שעות, דאז כל העולם קמים ממיטתם. ובזה פליגי תנאי על לכתחילה: אימתי זמן שרוב העולם קמים ממיטתם, דליהוי קרינן ''ובקומך''? זה אומר בכה, וזה אומר בכה. ואנן קיימא לן כאחרים, דאז הוא הזמן לרוב העולם לקום ממיטתם.

!  ו
ובזה מובן מה שיש במצות קריאת שמע לכתחילה ודיעבד. דלכתחילה יקרא משעה שרואה חברו בריחוק ארבע אמות או שיעור אחר, ובדיעבד עד שלוש שעות. משום דבוודאי לכתחילה צריך לקיים ''ובקומך'' לרוב העולם, אך בדיעבד אם רק יש איזה אנשים שעתה קמים כמו בני מלכים – יצא.

ואין לשאול: למה לא נאמר דכל היום הוי ''ובקומך'' כמו דכל הלילה הוי ''ובשכבך'', כמו שבאמת הקשה כן רבינו הבית יוסף בספרו הגדול? דלא דמי: דשכיבה שפיר מקרי כל זמן ששוכב, אבל קימה אינה ניכרת אלא בשקם, אבל אחר כך לא מקרי ''קימה'' רק ''עמידה'' או ''ישיבה'' או ''הלוך'' <small><small>(מגן אברהם סעיף קטן ז', וט''ז סוף סעיף קטן ד')</small></small>.

ולזה כתב רבינו הבית יוסף בסעיף ב דאם לא קרא קריאת שמע קודם הנץ החמה, יש לו להקדים לקרותה במהרה כל מה שיוכל. עד כאן לשונו. והטעם משום דאז על כל פנים יותר יש קמים ממיטתם בעולם מכפי מה שיש אחר כך.

!  ז
ויש ששאלו: דכמו שיוצאין קריאת שמע של לילה לאחר עלות השחר, משום שיש אנשים ששוכבים עדיין במיטתן וקרינן ביה ''ובשכבך'', אם כן יש לצאת קריאת שמע של לילה עד שלוש שעות על היום, שהרי יש בני מלכים ששוכבין עדיין במיטתן?

ויש מי שתירץ דהם שוכבים ואינם ישנים, ולכן ''ובקומך'' שפיר קרינן בהו ולא ''ובשכבך'' <small><small>(מגן אברהם סעיף קטן ו' בשם מלחמות)</small></small>.

ויש מי שתירץ דבשלמא קריאת שמע דיום – שפיר אזלינן אחר ''ובקומך'' דבני מלכים אף דמיעוטא נינהו, כיון דהוי יום גמור. אבל קריאת שמע דלילה לקרותה ביום – לא אזלינן אחר המיעוט של בני מלכים <small><small>(שם בשם רשב''א)</small></small>. מה שאין כן אחר עלות השחר, שהרבה עדיין ישנים במיטתן, ואין היום זורח עדיין – שפיר מקרי ''ובשכבך''.

!  ח
ולעניות דעתי נראה דאין התחלה לשאלה זו. שהרי יתבאר דכשקורא קריאת שמע של לילה אחר עמוד השחר – לא יקרא אז קריאת שמע של יום, כמו שכתב רבינו הבית יוסף בסעיף ה, וזה לשונו:

אם נאנס ולא קרא קריאת שמע ערבית עד שעלה עלות השחר, כיון שעדיין לא הנץ החמה – קורא קריאת שמע, ויוצא בה ידי חובת קריאת שמע של ערבית. ואם היה אנוס באותה שעה לצאת לדרך [במקום] גדודי חיה ולסטים – לא יקרא אז קריאת שמע פעם שנית לצאת בה ידי חובת קריאת שמע של יום, שמאחר שעשה לאותה שעה לילה – אי אפשר לחזור ולעשותה יום.
עד כאן לשונו. ועתה ממילא אי אפשר בשום פנים לקרוא קריאת שמע לאחר הנץ על חובת לילה, דאם כן לא יהיה ביכולתו לקרות קריאת שמע של שחרית. דמאחר דעשיתו לילה, איך תעשנו יום? וכל הזמן שאחר הנץ במצב אחד הוא. וכל שכן אם יקרא של ערבית בשלוש שעות – לא ישאר זמן כלל על של שחרית, דאחר שלוש שעות עבר הזמן. ואם נאמר דאז יקרא של שחרית קודם הנץ, ושל ערבית אחר הנץ – הא וודאי אי אפשר להקדים זמן קריאת שמע של שחרית מערבית דאמש. ולכן אין לשאלה זו מקום כלל.

<small><small>(עיין מגן אברהם סעיף קטן ו', שכתב בשם המלחמות וזה לשונו: ולענין קריאת שמע של שחרית, אף על גב דבעינן בוקר ואינה כל היום, כיון דכתיב ''ובקומך''... ועוד: מפני שקבעו פרשת ציצית, דכתיב: ''וראיתם אותו'' – לפיכך קבעו זמנה משיכיר בין תכלת... עד כאן לשונו. ולא אבין: דאטו כתיב בוקר בקריאת שמע? ועוד: דאנן קיימא לן כאחרים, ולא משיכיר בין תכלת..., וצריך עיון. ולפי מה שבארנו בסעיף ז אתי שפיר בפשיטות. ודייק ותמצא קל.)</small></small>

!  ט
מי שהוא אנוס, כגון שצריך לצאת לדרך במקום גדודי חיה ולסטים, שלא יוכל לעמוד ולא לכוין אפילו פרשה ראשונה, ואפילו עד ''על לבבך''. ואפילו למה שיתבאר בסימן ס''ג דעיקר הכוונה הוא בפסוק ראשון, מכל מקום הא מתבאר שם דדרך עראי אסור לקרות. ולדעת בה''ג בטור שם צריך כוונה עד ''על לבבך''. ואם כן במקום מסוכן כזה כשילך וודאי יהיה דרך עראי <small><small>(עיין מגן אברהם סעיף קטן ד')</small></small>. וכן אם השיירא הולכים מהרה, ולא ירצו להמתין לו כלל – יכול לקרותה עם ברכותיה משיעלה עמוד השחר, וגם יכול לומר ברכת ''יוצר אור''. ויש אומרים שלא יאמר אז ''יוצר אור'' <small><small>(שם סעיף קטן ה')</small></small>.

אבל אם אינו הולך במקום גדודי חיה ולסטים, וגם אין בני השיירא נחפזים כל כך, אפילו יוצא לדרך אחר שעלה עלות השחר – אינו קורא עד שיגיע זמנה. ומכל מקום בדיעבד אם כבר קראה משעלה עלות השחר, אף על פי שלא היה אנוס – יצא. ואם קראה בלא ברכות – יחזור לקרותה בזמנה עם הברכות, ועיין לקמן בסימן ס. וכן אם יש דבר נחוץ בעיר שמוכרחים לקרות קריאת שמע במוקדם האפשרי, כגון שיש מת, או ברית מילה, או ביום הושענא רבה שמרבים בתחנונים – יכולים לקרותה מיד אחר עלות השחר. וכן המתפללים באור בוקר ביום ראשון דשבועות <small><small>(שם סעיף קטן ג')</small></small>.

!  י
שלוש שעות הם רביע היום כשהיום והלילה שוים. ובכל זמן משערים על רביע היום, וכשהיום ארוך שש עשרה שעות הוה זמן קריאת שמע עד ערבע שעות, ובחורף כשהיום שמונה שעות הוי זמן קריאת שמע רק שני שעות על היום.

ולפי זה במדינותינו שהם לצד צפון העולם, נגמר בקיץ זמן קריאת שמע בחצי שעה שמינית אף אם נחשוב מנץ החמה, כמבואר בהלוחות. ולכן יש ליזהר בקיץ להתחיל בתפילה לא יאוחר משיכה המורה שעות שבעה, ויגיעו לקריאת שמע קודם חצי שמינית. אבל בחורף נמשך הזמן קריאת שמע עד שעה עשירית ויותר מעט, כמבואר בהלוחות.

<small><small>(והט''ז סעיף קטן א' הביא מהבית יוסף שבחורף שהיום קצר יש למהר, עיין שם. וזהו במדינות שלהם. ודייק ותמצא קל.)</small></small>

!  יא
זה שכתבנו דבכל זמן משערים רביע היום, וזהו הנקרא ''שעות זמניות'', כלומר: שלעולם היום שנים עשר שעות, והלילה שנים עשר שעות, והשעות אינן שוות רק בימים שהיום והלילה שוים. אבל כשהיום ארוך יותר מן הלילה – הוה שעה של יום גדולה משל לילה, וכשהלילה ארוכה יותר מן היום – הוה שעה של לילה גדולה מן היום. כן כתב הרמב''ם בפירוש המשנה בפרק ראשון דברכות, עיין שם.

וזה שאמר בזוהר ויקהל <small><small>(דף קצ''ה ע''ב)</small></small> דאי אתוספי שעתא בלילא אינון שעתא דמתוספא דיממא אינון, עיין שם – זהו לענין הגן עדן שהקדוש ברוך הוא משתעשע שם עם הצדיקים כמבואר שם. ושם היום והלילה שוין בשעות, ולא לענין דיני התורה אצלינו. דאם לא כן נאמר בחורף בערב שבת שמותר לעשות מלאכה עד אחר שעה ששית אחר חצות היום, ובמוצאי שבת נאסור לעשות מלאכה עד אחר שעה ששית? בתמיה. וחלילה לומר כן.

<small><small>(וכן משמע במגן אברהם סימן א' סעיף קטן ד'. וכן כתב ביד אפרים שם בשם המקובל מהר''ש שרעבי.)</small></small>

!  יב
מיהו יש בזה שאלה: דנהי דוודאי לכל דיני התורה כן הוא, מכל מקום לענין קריאת שמע דכתיב בה ''ובשכבך ובקומך'' הלא השכיבה והקימה לא ישתנו בהתארך היום או יתקצר? כלומר: כשהיום והלילה שוים הוי זמן קריאת שמע עד אחר שעה תשיעית דהם שלוש שעות על היום, משום דבני מלכים ישנים עד שלוש שעות. ואם כן אטו בתקופת תמוז שרביע היום הוא בחצי שעה שמינית יקומו אז הבני מלכים? הרי הם ישנים עד אחר שעה התשיעית. ואם כן ליהוי זמן קריאת שמע תמיד עד אחר שעה תשיעית, שהרי קרינן אז ''ובקומך''? וראיתי לאחד מן הגדולים שעלה על דעתו לומר כן.

<small><small>(משכנות יעקב סימן ע''ו, וכתב ''אלולי דמסתפינא'', עיין שם.)</small></small>

!  יג
אמנם באמת אין זה שאלה כלל, ודיני התורה לא ישתנו לעולם, כלומר לראות לפי מנהג המקום. והדברים התלוים ביום ובלילה צוותה לנו התורה שכל אחד במקום שהוא כשאצלו יום – ינהוג דיני יום אף שבמקום אחר הוי לילה, וכשאצלו לילה – ינהוג דיני לילה אף שבמקום אחר עדיין יום. ועל זה נאמר: ''שבת היא לה' בכל משבתיכם''. כלומר: תקבלו השבת בכל מקום שאתם יושבים, שכשבמקומכם יום הששי הגיע הלילה – אצליכם שבת, אף שבמקום אחר עדיין הוא יום ששי. ולהיפך: בשבת בערב כשהוא לילה – אצליכם חול, אף שבמקום אחר עדיין הוא שבת. וכן גבי קריאת שמע, שהתורה אמרה ''ובשכבך ובקומך'' – אינו תלוי בכל אדם מתי שישכב ומתי שיקום, אלא זמן שכיבה לרוב העולם וזמן קימה לרוב העולם. ושיערו חכמינו ז''ל שבזמן הנץ רוב העולם קמים ממיטתם, ויש שקמים מעמוד השחר, ובני מלכים ישנים עד שלוש שעות שהוא רביעית היום. ואין משגיחים על מה שיש כמה ערים שבנץ החמה עדיין כולן ישנים וכיוצא בזה.

ולפי זה הוי כאילו התורה אמרה שבנץ החמה תקרא קריאת שמע, ועד רביע היום הוה זמן קריאת שמע. ואז ממילא דבכל מקום ומקום לפי מה שעומד בכדור הארץ, כששם תנץ החמה הוה זמן קריאת שמע. וכששם יעבור רביע היום עברה זמן קריאת שמע, כמו בשבת. ולא משגחינן אם שם כבר עמדו או עדיין ישנים, דלא לפי מנהג בני אדם ניתנה התורה אלא גזירה היא: כך וכך תעשה ביום ובלילה. וממילא שכל אחד מתי שהוא אצלו יום – הוה מצות היום עליו, ובלילה – מצות הלילה עליו.

!  יד
יש מי שאומר דרביע היום חשבינן מעמוד השחר <small><small>(מגן אברהם סעיף קטן א')</small></small>. ולפי זה במדינתינו בקיץ יעבור זמן קריאת שמע אחר חצי שעה השביעית, מפני שאצלינו בקיץ מעלות השחר עד הנץ הוי זמן ארוך. אך כבר האריכו גדולי הדור לדחות דבר זה, והביאו ראיות ברורות דחשבינן מהנץ <small><small>(הגר''א בסימן תנ''ט, והגרש''ז בסידורו)</small></small>. וכן כתב הלבוש לקמן סימן רל''ג, וכן אנו תופסין עיקר לדינא. וכן נדפס זמן קריאת שמע בהלוחות לפי חשבון נץ החמה, והלואי שנעמוד לפי חשבון זה. ובעוונותינו הרבים שנעשה כהיתר בהעברת זמן קריאת שמע, ובפרט בקיץ.

ועל כל פנים כשיראה שיעבור הזמן – יקרא קריאת שמע אף בלא הברכות. אף שאין זה כתיקון חכמים לגמרי שתיקנוה דווקא עם הברכות, מכל מקום מן התורה יצא ידי חובתו. ואף שאין לו מזומנים עתה התפילין – יקרא בלא תפילין, דלא אמרו חכמינו ז''ל ''כל הקורא קריאת שמע בלא תפילין כאילו מעיד עדות שקר בעצמו'' <small><small>(יד ב)</small></small> אלא כשיש לו תפילין עתה, אבל לא שיעבור זמן קריאת שמע מפני זה. וכן כתבו כמה גדולים <small><small>(לבוש ומעדני יום טוב, ועיין ט''ז)</small></small>. וכתבו שגם יקרא בברכותיה, עיין שם.

!  טו
קריאת שמע היא מצות עשה מן התורה לקרותה פעמים בכל יום, אחד בבוקר ואחד בערב. והרמב''ם מנאה במנין המצות, וזהו דעת רוב רבותינו.

ואף הסוברים דקריאת שמע דרבנן, מודים גם כן שיש חיוב ומצות עשה מן התורה לקרות ''בשכבך ובקומך''. אלא דסבירא להו דמן התורה יוצאים גם בשארי פרשיות של תורה <small><small>(תר''י בפרק שלישי, ושאגת אריה סימן א')</small></small>, ורבנן תיקנו לקרות שלוש פרשיות אלו.

מיהו אנן קיימא לן דקריאת שמע ממש דאורייתא. ויש אומרים דרק פסוק ראשון הוא מן התורה <small><small>(כסף משנה ומגן אברהם ריש סימן ס''ז)</small></small>. ויש אומרים דפרשה ראשונה היא מן התורה <small><small>(שאגת אריה סימן ב')</small></small>. ויש אומרים דגם ''והיה אם שמע'' מן התורה <small><small>(פרי חדש בריש סימן ס''ז)</small></small>. ומרש''י ריש ברכות משמע דרק פרשה ראשונה הוא מן התורה, אבל מתוספות ורא''ש שם משמע דכולן מן התורה, עיין שם.

<small><small>(ומכל מקום לענין ספק אם קרא – קורא כולן לכל הדעות. ויתבאר בסימן ס''ז בסייעתא דשמיא.)</small></small>

!  טז
ומדברי הרמב''ם ריש הלכות קריאת שמע נראה לי דסבירא ליה דכולן הוי מן התורה. שהרי מקודם כתב:

מצות עשה לקרות קריאת שמע פעמים ביום.
ואחר כך כתב:

ומהו? קורא שלוש פרשיות אלו... ומקדימין לקרות פרשת ''שמע'', מפני שיש בה ייחוד השם ואהבתו ותלמודו, שהוא העיקר הגדול שהכל תלוי בו. ואחריה ''והיה אם שמע'', מפני שיש בה ציווי על שאר כל המצות. ואחר כך פרשת ציצית, מפני שגם היא יש בה זכירת כל המצות... ושלוש פרשיות אלו על הסדר הזה – זו היא הנקראת ''קריאת שמע''.
עד כאן לשונו. ולבד ששטחיות לשונו משמע שכולן מן התורה, עוד זאת: דאם נאמר דרק פרשה ראשונה הוי מן התורה, או רק פסוק ראשון, למה לו לומר טעם על הקדמת הראשון מן השני? לימא משום דראשונה הוי מדאורייתא. וגם על השניה שקודמת לציצית, לימא משום שהשלישית היא דרבנן.

ועוד: דידוע דרכו בכל חיבורו הגדול, שמבאר מהו דאורייתא ומהו דרבנן. ואי הוה סבירא ליה דאין כולן מן התורה, הוה ליה לבאר שזו היא דאורייתא וזו היא דרבנן. אלא וודאי דסבירא ליה דכולן מן התורה.

והא דרבינו הקדוש לא קרא רק שמע ישראל <small><small>(יג ב)</small></small> משום דעל פי דין היה פטור לגמרי. שהרי אפילו העוסק בצרכי רבים פטור, כמו שכתבתי בסימן ע, כל שכן רבינו הקדוש שהיה מלמד תורה להתלמידים, כמו שכתב רש''י שם. אלא דעם כל זה היה קורא פסוק ראשון, משום דאין בזה הפסק ללימוד התורה. וזה שבעמידה הוא רק פסוק ראשון, משום דבו צריך כוונה יתירא כמובן.

!  יז
וזה שכתב רבינו הבית יוסף בסימן ס''ג סעיף ו:

הקורא קריאת שמע – לא ירמוז בעיניו... בפרשה ראשונה שהיא עיקר קבלת מלכות שמים.
עד כאן לשונו. – אין ראיה שהשאר הם דרבנן, דהא פירש הטעם משום שהיא עיקר קבלת מלכות שמים. כלומר: ובה מגונה זה, ולא בהשאר. ועוד: דבאמת הרמב''ם לא כתב פרשה ראשונה, עיין שם <small><small>(כמו שכתב שם המגן אברהם סעיף קטן י')</small></small>. והרי מבואר שם דהאומנין קורין בראש האילן, ואינם צריכים לירד. ואי סלקא דעתך דיש פרשיות דרבנן, למה לא הקילו באומנים שלא יקראום, כמו שהקילו בברכת ''הטוב והמטיב'' בברכת המזון, כמו שכתבתי בסימן קצ''א? אלא וודאי דבקריאת שמע כולן מן התורה.

אך זה יש לדחות, דכיון דרשאי לעסוק במלאכה בפרק שני – אין בזה ביטול מלאכה. ועוד ראיה: מדהצריכו חכמים לדקדק בהתיבות שבכל הפרשיות, כמו שכתבתי בסימן ס''א. ואי הוה דרבנן – לא הוה חשו לדקדק כל כך, כמו כל קריאת התורה שהוא מדרבנן ולא חשו כל כך כמו בקריאת שמע.

ויותר תמוה לי: דאיך אפשר לומר שאין כולם מן התורה? דאם כן בריש פרק שני דתנן: למה קדמה שמע... – ואי רק ''שמע'' דאורייתא או פרשה ראשונה, מה צריך טעם לזה? וכמו שכתבתי על הרמב''ם, פשיטא שאותה שמן התורה צריך להקדימה. וכן למאן דסבירא ליה דשני פרשיות דאורייתא ולא פרשת ציצית, למה צריך טעם שם על הקדמת ''והיה אם שמע'' ל''ויאמר''? עיין שם. אלא וודאי שכולן מן התורה.

!  יח
שנו חכמים במשנה <small><small>(ט ב)</small></small>:

הקורא מכאן ואילך לא הפסיד, כאדם הקורא בתורה.
שהרי הוא כאדם שקורא אחד מכל הפרשיות שבתורה. ואף על פי שלא יצא ידי קריאת שמע, יש לו קיבול שכר כעוסק בתורה <small><small>(רש''י)</small></small>.

ומפרש בגמרא: מאי ''לא הפסיד''? לא הפסיד ברכות. כלומר: שיכול גם אחר זמן לברך ''יוצר אור'' ו''אהבה רבה'' שלפני קריאת שמע, ו''גאל ישראל'' שלאחר קריאת שמע.

מיהו כתבו הרשב''א והרא''ש בשם רב האי גאון, דזהו רק עד שעה רביעית עד שליש היום, שהוא זמן תפילה. אבל לאחר זמן תפילה – אסור לומר הברכות. ואם בירך – הוי ברכה לבטלה, ועובר על ''לא תשא''. וכן פסקו הטור והשולחן ערוך סעיף ו.

אבל הרמב''ם סוף פרק ראשון כתב דכל היום יכול לברך, עיין שם.

ואינו מובן: דכיון ד''לא הפסיד'' קאי אברכות, מהו ''כאדם הקורא בתורה''? מה ענין ברכות לתורה? ולהגאון ניחא, דזה קאי על אחר שליש היום. אבל להרמב''ם קשה וצריך עיון. והקורא בזמנה עדיף מקורא בתורה.

<small><small>(גמרא שם. ודע שתוספות ר''י הקשו אלשון ''לא הפסיד'', ותרצו לענין שיכול לקרות בעל פה, עיין שם. וצריך עיון גדול, דהא הגמרא מקשה ומתרץ לענין הברכות.)</small></small>

!  יט
ודע שלשון הטור כן הוא:

אף על פי שזמנה נמשך עד שעה שלישית, אם נאנס ולא קרא – יכול לקרותה עם ברכותיה כל שעה רביעית...
עד כאן לשונו. ומשמע דלא התירו לו חכמים לקרות הברכות אלא דווקא כשנאנס. אבל אם ברצונו עבר זמן קריאת שמע – לא יברך. ורבינו הבית יוסף בספרו הגדול כתב דלא דווקא נקיט, עיין שם.

ותמיהני: הא הרמב''ם בפירוש המשנה כתב גם כן, וזה לשונו: לא הפסיד הברכות... וזה במי ששכח... עד כאן לשונו. וגם מלשונו בחיבורו סוף פרק ראשון משמע כן, שכתב:

הקורא אחר שלוש שעות ביום, אף על פי שהיה אנוס – לא יצא ידי חובת קריאת שמע בעונתה...
עד כאן לשונו. ומה שהקשה רבינו הבית יוסף שם על הטור, דמנא לן לחלק בכך, עיין שם – לא ידעתי. דוודאי כל תקנת חכמים כן הוא, וכל שכן במצות עשה דאורייתא שעליה תיקנו חכמים הברכות. ואף שהברכות לא שייכים לקריאת שמע כמו שיתבאר, מכל מקום סוף סוף כך תיקנו. ובוודאי לא תיקנוה רק אם קיים כדין התורה, ולא בשעבר זמן קריאת שמע. ורק בנאנס התירו לו חכמים לקרותה גם אחר כך בברכותיה, ולא כשעבר בשאט נפש. וצריך עיון.

!  כ
ודע דבירושלמי פרק שראשון דברכות <small><small>(הלכות ה)</small></small> מבואר דבציבור אין לקרות קריאת שמע כלל לאחר זמן קריאת שמע. והכי איתא התם:

רבי יוסי ורבי אחא נפקא לתעניתא. אתא ציבורא ומקרי שמע בתר תלת שעין. בעי רב אחא מחויי בידן. אמר ליה רבי יוסי: והלא כבר קראו אותה בעונתה. כלום קורין אותה אלא לעמוד בתפילה מתוך דברי תורה? אמר ליה: מפני ההדיוטות שלא יאמרו בעונתה הן קורין אותה.
עד כאן לשונו. הרי שבציבור אסור לאחר זמן קריאת שמע.

ומצאתי לרבינו הבית יוסף בספרו הגדול סימן מ''ו שהביא זה, וכתב:

מדקאמר ''בעי למחויי'' – שמע מינה שלא מיחה.
עיין שם, והוא דקדוק קל כמובן. ועוד כתב שלא ישמעו לנו אף אם נמחה בידם, עיין שם. וזהו וודאי כן הוא כידוע. וקצת ראיה לתירוצו הראשון, דשם מקודם הביא הירושלמי דביומי דרבי יוחנן הוה עבדין כן ולא מיחה בידם, עיין שם. אמנם אפילו אם נאמר כן, הא משמע להדיא דזהו רק כשכבר קראו אותה בעונתה כמו שהשיב לו רבי יוחנן.

ואיך מצאנו ידינו ורגלינו בכל מדינותינו בימי הקיץ? והוא רחום יכפר עון. וצריך עיון גדול.

!  כא
לקמן בסימן ק''ח יתבאר דבתפילה אם היה אנוס שלא התפלל – יתפלל שתים בתפילה הסמוכה לה. ולכן יש אומרים דגם בקריאת שמע אם לא קראה ביום – מהני תשלומין בערבית, ויקרא ראשונה לחובה והשניה להתשלומין כשהיה אנוס ביום. וכן אם לא קרא בערבית – יש לה תשלומים ביום.

ויש חולקים דלא דמי לתפילה, דרחמי היא ובכל עת יכול לבקש רחמים, מה שאין כן בקריאת שמע דבעינן שכיבה וקימה. ואיך יקרא לקימה בזמן שכיבה, ולשכיבה בזמן קימה? ועל זה נאמר: ''מעוות לא יוכל לתקון''.

ופשיטא שהברכות לא יברך <small><small>(הגר''ז)</small></small>. ומעולם לא שמענו להורות כדעה ראשונה.

~ סימן נט - דין ברכה ראשונה ד''יוצר אור''

!  א
אנשי כנסת הגדולה תיקנו לברך שני ברכות לפני קריאת שמע, והם ''יוצר אור'' ו''אהבה רבה''. ואחת לאחר קריאת שמע: ''גאל ישראל''.

ובערבית שתים לפניה ושתים לאחריה, דבערבית נתוסף ברכת ''השכיבנו'' שבשחרית לא שייך.

וזהו ששנינו במשנה <small><small>(יא א)</small></small>:

בשחר מברך שתים לפניה ואחת לאחריה. ובערבית שתים לפניה ושתים לאחריה.
ואמרו בירושלמי: על שם ''שבע ביום הללתיך'' <small><small>(רש''י)</small></small>.

!  ב
וכתב הרשב''א בתשובה <small><small>(סימן מ''ז)</small></small> דברכות של קריאת שמע אינם ברכות של קריאת שמע ממש, כברכת התורה וכברכת המצות. שאם כן היה לנו לברך ''לקרוא את שמע'', כמו שמברכים על קריאת התורה ועל קריאת המגילה. אלא שברכותיהן נתקנו בפני עצמן, אלא שתקנו לאומרם לפני קריאת שמע ולאחריה. וכן הסכימו הגאונים. ולפיכך מי שקרא קריאת שמע בלא ברכותיה – חוזר ואומר ברכותיה בפני עצמן... עד כאן לשונו.

ומיהו הקורא קריאת שמע בלא ברכותיה – אחר כך קורא גם קריאת שמע עם הברכות, כמבואר בירושלמי שהבאנו בסימן הקודם סעיף כ. וכן הוא המנהג הפשוט, וכן מוכח ממה שכתבתי בסוף סימן מ''ו, עיין שם.

!  ג
ברכה ראשונה: ''יוצר אור ובורא חושך, עשה שלום ובורא את הכל'', ובישעיה <small><small>(מה ז)</small></small> כתוב כן. ובשם סיומא דקרא ''ובורא רע'', ולא רצו להזכיר דבר רע אלא לישנא מעליא ד''הכל'' <small><small>(גמרא יא ב)</small></small>.

והכוונה אחת היא, והכי פירושו: להוציא מדעת המינים ששתי רשויות הן – פועל טוב ופועל רע. לזה אמר הנביא שאינו כן, שהקדוש ברוך הוא ברא האור והחושך. ולכן עושה שלום ביניהם, כלומר: דהאור שומר עתו והחושך שומר עתו, ואין משיגין גבול זה לזה. ואם כדעת המינים חס ושלום, איך לא היה בעל האור משיג גבול בעל החושך? וכן בעל החושך איך לא היה משיג גבול בעל האור?

אלא הוא יתברך ברא הרע גם כן, ולאיזה תכלית בראו? כדי שתהיה הבחירה ביד האדם, כמו שבארנו בסימן א, עיין שם. וזה שאומרים ''ובורא את הכל'' גם כן על זאת הכוונה, שהוא יתברך ברא הכל.

!  ד
ולמה לא שינו לשון ''חושך'' שגם הוא אינו מעולה? דזהו אדרבא: כדי להזכיר מידת יום בלילה, ומידת לילה ביום <small><small>(גמרא שם)</small></small>.

כלומר: דזהו העיקר להורות שאל אחד בראן, היום והלילה, האור והחושך. ולכן בשחרית מזכירין ''חושך'' דלילה, ובערבית אומרים ''גולל אור מפני חושך, וחושך מפני אור''. והכל לכוונה שבארנו.

!  ה
ברכה שניה היא ''אהבה רבה'' או ''אהבת עולם''. וברכה שלאחריה ''אמת ויציב'' עד ''גאל ישראל''.

ובערב ראשונה ''אשר בדברו מעריב ערבים'', ושניה ''אהבת עולם''. ושל אחריה ''אמת ואמונה'' עד ''גאל ישראל'', ושניה ''השכיבנו'', ויתבאר בסימן רל''ו.

והברכה ראשונה שלפני קריאת שמע בין בשחרית בין בערבית פותח ב''ברוך'' וחותם ב''ברוך''. ושניות אינן פותחות ב''ברוך'' מפני שהן סמוכות לראשונה. ואף על גב דסדר ברכות אין מעכבות, מיהו עיקר התקנה על הסדר תיקנו. וכן הברכות שלאחר קריאת שמע אין פותחות ב''ברוך'' מפני שהן סמוכות לראשונות, דכל ברכה הסמוכה לחברתה חותמת ב''ברוך'' ואין פותחות ב''ברוך''.

וזהו בברכות ארוכות. אבל בברכות קצרות פותחות ב''ברוך'' ואין חותמות ב''ברוך''. ולכן בברכת השחר, ובקידוש והבדלה, ושבע ברכות של נישואין – כולם פותחות ב''ברוך''. ורק בהן יש שחותמות ב''ברוך'' ואין פותחות ב''ברוך'', כמו ''שוש תשיש'', ו''שמח תשמח''. ונתבאר באבן העזר סימן ס''ב.

!  ו
וכתב הרמב''ם בפרק ראשון דין ז:

כל הברכות האלו, עם שאר כל הברכות הערוכות בפי כל ישראל – עזרא ובית דינו תיקנום. ואין אדם רשאי לפחות מהם ולא להוסיף עליהם.
מקום שהתקינו לחתום בהם ב''ברוך'' – אינו רשאי שלא לחתום. ומקום שהתקינו שלא לחתום – אינו רשאי לחתום. מקום שהתקינו שלא לפתוח ב''ברוך'' – אינו רשאי לפתוח. מקום שהתקינו לפתוח – אינו רשאי שלא לפתוח.
כללו של דבר: המשנה ממטבע שטבעו חכמים בברכה – הרי זה טועה, וחוזר ומברך במטבע. וכל שלא אמר ''אמת ויציב'' בשחרית ו''אמת ואמונה'' ערבית – לא יצא ידי חובתו.
עד כאן לשונו. וזה שכתב ''המשנה ממטבע... וחוזר...'' – כששינה בהפתיחה והחתימה, ולא כששינה באמצע איזה תיבות דאינו מעכב <small><small>(עיין כסף משנה פרק ראשון מברכות הלכה ו)</small></small>.

ומכל מקום אסור לעשות כן. ואיזה שינויי תיבות שיש בין נוסחא לנוסחא – לא חשיב שינוי. ולשני הנוסחאות יש מקום, ואלו ואלו דברי אלהים חיים. והרי בפתיחות וחתימות לא נמצא שינוי בין הנוסחאות.

!  ז
וזה שכתב כל שלא אמר ''אמת ויציב'' בשחרית... – כן הוא בגמרא <small><small>(יב א)</small></small>. ודרשו מקרא: ''להגיד בבוקר חסדיך ואמונתך בלילות''. וברכת ''אמת ויציב'' היא כולה על חסד שעשה עם אבותינו, שהוציאם ממצרים, ובקע להם הים והעבירם. וברכת ''אמת ואמונה'' מדבר בה על העתידות, שאנו מצפים שיקיים לנו הבטחתו ואמונתו... ולשום נפשינו בחיים, ולהדריכנו על במות..., כל אלה הנסים התדירים תדיר <small><small>(רש''י)</small></small>. ועל שהגלות דומה ללילה, לכך מזכירין זה בערבית.

ומכל מקום מזכירין גם ב''אמת ואמונה'' יציאת מצרים כדי להסמיך זה להחתימה ''גאל ישראל'' <small><small>(כסף משנה)</small></small>. ועוד: דלכן אומרים ''אמת ואמונה'' ערבית, מפני שאנו מפקידין נשמותינו בכל לילה בידו, והוא מחזירה לנו נוחה ונקייה <small><small>(תוספות ר''י)</small></small>. וזהו שאמרו במדרש איכה: ''חדשים לבקרים רבה אמונתך'', שאדם מאמין ומפקיד רוחו בידו ומחזירה בלי יגיעה <small><small>(תוספות שם)</small></small>. וזהו שאמרו חכמינו ז''ל, שאם לא אמר כן לא יצא ידי חובתו, כלומר: אפילו אמר כל הברכה אלא שלא התחיל ב''אמת יציב'' או בערבית ב''אמת ואמונה'', או שהחליף לומר בשחרית ''ואמונה'' ובערבית ''ויציב'' – לא יצא ידי חובת הברכות <small><small>(כסף משנה)</small></small>.

!  ח
כתב הרמב''ם שם:

בשחרית פתח ב''יוצר אור'' וסיים ב''מעריב ערבים'' – לא יצא. פתח ב''מעריב ערבים'' וסיים ''ביוצר אור'' – יצא. ובערב פתח ב''מעריב ערבים'' וסיים ב''יוצר אור'' – לא יצא. פתח ב''יוצר אור'' וסיים ב''מעריב ערבים'' – יצא. שכל הברכות הולכות אחר חתימתן.
<small><small>(ומפרש מה שכתוב בגמרא יב א: שחרית פתח ב''יוצר...'' כפשוטו.)</small></small>

!  ט
אבל הטור כתב:

אם טעה ואמר ''ברוך אתה ה', אלהינו מלך העולם, אשר בדברו מעריב ערבים'', ונזכר מיד ואמר ''יוצר אור'', וגם סיים כדין ''ברוך אתה ה' יוצר המאורות'' – יצא.
אבל אם לא סיים כדין, או שאמר ''ברוך... יוצר אור ובורא חושך אשר בדברו מעריב ערבים'' וגם מסיים ב''מעריב ערבים'' – לא יצא. אבל סיים ''ברוך אתה ה', יוצר המאורות'' – יצא.
עד כאן לשונו. דעת הטור דאמת שאמרו הכל הולך אחר החיתום, מכל מקום אם לא הזכיר כלל בפתיחה מעין החתימה – אין זה ברכה כלל, ולא יצא. ולכן בשחרית כשהתחיל ב''מעריב ערבים'' וסיים ב''יוצר המאורות'' – לא יצא. וזה שאמרו דבכהאי גוונא יצא – היינו שהזכיר ''יוצר אור'' גם כן, כגון שפתח ואמר: ''ברוך אתה ה', אלהינו מלך העולם, אשר בדברו מעריב ערבים, יוצר אור ובורא חושך'', וסיים ב''יוצר המאורות''. או שפתח: ''ברוך אתה ה', אלהינו מלך העולם, יוצר אור ובורא חושך, אשר בדברו מעריב ערבים'', וסיים ב''יוצר המאורות'' – גם כן יצא, אף על פי שהפסיק באמצע. ואם לא סיים ''יוצר המאורות'', אף על פי שפתח רק ב''יוצר אור'' – לא יצא. והוא הדין בערבית להיפך.

והנה לשון הטור צריך תיקון וביאור, וכבר טרחו בו המפרשים. מיהו לדינא כן כוונתו. וזהו דרך הרא''ש והרבה מראשונים, דבעינן חתימה כראוי וגם פתיחה מעין החתימה. אלא דלא חיישינן אם הפסיק בדברים שלא מענין הפתיחה והחתימה, בין שהיה הפסק זה אצל ההתחלה ממש, ובין שהתחיל כראוי ובאמצע הפסיק, דהעיקר הוא כשהזכיר הענין בהפתיחה והחתימה – יצא. ואם לא הזכיר באחד מהן, או בהפתיחה או בהחתימה – לא יצא. וכן כתבו רבותינו בעלי השולחן ערוך בסעיף ב. ודין זה אינו אלא בברכות ארוכות ולא בקצרות, ויתבאר בסימן ר''ט, עיין שם.

ואם לא אמר ''יוצר אור'' כראוי באופן שצריך לחזור ולברך, ונזכר באמירת ''אהבה רבה'' – לא יפסיק, אלא יאמר ''יוצר אור'' אחר שמונה עשרה. דסדר ברכות אינו מעכב <small><small>(מגן אברהם סעיף קטן א')</small></small>.

!  י
הא דאמרינן ''יוצר משרתים, ואשר משרתיו'' – תיקנו לומר כך משום דאמרינן בחגיגה <small><small>(יג ב)</small></small> שבכל יום נבראים מלאכים מנהר דינור. וזהו ''יוצר משרתים'' – אותם הנבראים בכל יום. ''ואשר משרתיו'' הם כמו מיכאל וגבריאל, שמשמשים תמיד לפניו יתברך <small><small>(טור ותוספות שם)</small></small>.

''בשפה ברורה ובנעימה קדושה...'', יש גורסים הדלי''ת בחול''ם ואדלעיל קאי, כלומר: ''ובנעימה קדוֹשה''. ויש גורסים במלופו''ם ואדלמטה קאי, כלומר: שעונים ביראה הקדוּשה <small><small>(עיין בית יוסף)</small></small>.

וכן ''עונים ואומרים ביראה קדוש''. ויש גורסים ''עונים באימה ואומרים ביראה''. וכתוב בפרי עץ חיים שכן העיקר, עיין שם.

!  יא
בקדושה שב''יוצר'' הוי פלוגתא דרבוותא. שהרמב''ם שם כתב שהיחיד דולגה, מפני שאין אומרים קדושה רק בציבור. ודעת הרא''ש וכמה מהראשונים שאומרה, מפני שאין זה אלא סיפור דברים מה שהמלאכים אומרים. ובנו של הרמב''ם בתשובה העיד על הרמב''ם שחזר בו גם כן בסוף ימיו, ופסק שהיחיד אומרה. וכן הוא המנהג הפשוט בכל תפוצות ישראל.

וראיה לזה: שהרי אנו אומרים זה מיושב, ועל פי הזוהר דווקא מיושב ולא מעומד, ונקראת ''תפילה מיושב'' כידוע. ואם היא קדוּשה כקדוּשה של שמונה עשרה, איך נאמרנה מיושב? ורבינו הבית יוסף כתב שנכון שהיחיד יאמרנה בטעמים וניגון כקורא בתורה, עיין שם. ואין המנהג כן.

וכתב רבינו הרמ''א:

וכשעונין קדוּשה זאת, אומרים אותה בקול רם.
עד כאן לשונו, כלומר: דאף על גב דהוי סיפור דברים, מכל מקום אומרים בקול רם.

וכשאומרים ''כי הוא לבדו פועל גבורות'', יש מוסיפים ואומרים ''כי הוא לבדו מרום וקדוש, פועל גבורות''. <small><small>(ונכון הוא, דיש בהם עשר ספירות. ודייק ותמצא קל.)</small></small>

''לָאל ברוך'' הלמ''ד בקמ''ץ, וכן ''לָמלך'' <small><small>(פרי עץ חיים)</small></small>.

!  יב
נוהגין באשכנז לסיים ב''אור חדש על ציון תאיר...'', ואין נוהגין כן בספרד. וכן כתב רש''י שאין לחתום באור העתיד שאינו מעין החתימה, משום דהברכה הוא על אור המתחדש בכל יום ולא על אור העתיד.

אבל הרא''ש כתב דהוי שפיר מעין הפתיחה והחתימה, ד''יוצר אור'' היינו אור שברא הקדוש ברוך הוא בששת ימי בראשית, ולא היה העולם כדאי להשתמש בו, וגנזו לצדיקים לעתיד לבוא. והיינו דכתיב: ''והלכו גוים לאורך'', כמבואר במדרש בראשית. והיינו נמי אור חדש שעתיד הקדוש ברוך הוא להחזירה לנו <small><small>(טור)</small></small>. ושפיר אמרינן עליה ''יוצר אור'' ו''יוצר המאורות'', שהרי כבר נבראת. וכתב הטור שכן כתב רב שרירא גאון שיש לאומרה, עיין שם.

!  יג
ברכת ''יוצר'' אומר עם שליח הציבור בנחת. ולא יסמוך על שמיעתו משליח הציבור ורק יענה ''אמן'', משני טעמים:

חדא: דבשלהי ראש השנה אמרינן דשליח הציבור אינו מוציא רק את שאינו בקי ולא את הבקי.
ועוד: אפילו אם נאמר שמוציא גם את הבקי כמו שיתבאר, מכל מקום אולי לא ישמע יפה, ויחסר תיבות בשמיעתו ולא יצא.
לפיכך טוב שיאמר בעצמו עם שליח הציבור. ושליח הציבור אומר בקול רם, והוא יאמר בנחת ולא בקול רם; דאם גם הוא יאמר בקול רם לא ישמעו קול שליח הציבור, דתרי קלי לא משתמעא. וזה אי אפשר, שהרי שליח הציבור צריך להוציא את שאינם בקיאים.

ויאמר לסיים הברכה קודם שליח הציבור, כדי שיוכל לענות ''אמן'' על ברכת שליח הציבור, דבאמצע אסור להפסיק.

ונראה לי דזהו כשהשליח ציבור אומר במתינות. אבל אם חוטף – מוטב לומר במתינות ולא לענות ''אמן'', דאצלו אין ה''אמן'' הכרח כיון שאומרם לבדו, ואינו יוצא בברכת שליח הציבור. וכן בשארי ברכות דשחרית וערבית. וכן משמע בטור, עיין שם.

<small><small>(וזהו ביאור דברי השולחן ערוך בסעיף ד, עיין שם. ודייק ותמצא קל.)</small></small>

!  יד
וכתב רבינו הרמ''א בסעיף ד:

ומיהו אם לא אמרה רק שמעה משליח הציבור – יצא. דברכות אלו שליח הציבור מוציא היחיד, אף על פי שהוא בקי. מיהו אין שליח הציבור מוציא היחיד בפחות מעשרה.
עד כאן לשונו. ביאור דבריו: דאף על גב דאמרינן בשלהי ראש השנה דשליח הציבור אינו מוציא את הבקי להתפלל בעצמו, זהו בתפילה דרחמי נינהו. ולכן כל אחד מחויב לבקש רחמים בעצמו כשיכול, ואין שליח הציבור מוציא רק את העמי הארצים שאינם יודעים להתפלל בעצמן. אבל בברכות אלו שליח הציבור מוציא גם את הבקי, כמו בכל ברכת הנהנין או ברכות המצות, שכששנים צריכים לברך – מברך אחד, והשני שומע ועונה ''אמן'', ויוצא בזה ידי חובתו.

מיהו בזה עדיף משארי ברכות דצריך דווקא עשרה, מפני שברכות אלו הם אחר קדיש, וגם יש בהם קדושה, והם מסדר התפילה. לפיכך בפחות מעשרה – אינו מוציאם.

<small><small>(עיין מגן אברהם סעיף קטן ה', שכתב מתוספות ר''י בעם שבשדות, וכתב דזהו באינו בקי ע''כ. וצריך עיון, דעם שבשדות – גם הבקיאין נפטרין, כדמוכח להדיא מרש''י סוף ראש השנה. וכן משמע כל הסוגיא דשם. ועוד: דכל דין עם שבשדות השמיטו הרמב''ם והטור והר''ן במגילה, לא סבירא להו סברא זו לחלק בין תפילה לברכות אלו, עיין שם. אבל כמה ראשונים סוברים כן, כמו שכתב הבית יוסף בחיבורו הגדול. ולכן העיקר לדינא כהרמ''א. וזה שכתב הבית יוסף שלא לענות ''אמן'' אחר ''הבוחר בעמו ישראל באהבה'', מטעם הפסק בין הברכה לקריאת שמע – אין אנו סוברין כן משום דהברכות לא קאי על קריאת שמע, כמו שכתבתי בשם הרשב''א. וזהו שציין הרמ''א לעיין בסימן ס''א, דשם מבואר שעונין ''אמן''. וכן המנהג. ודייק ותמצא קל.)</small></small>

!  טו
דבר ידוע שכשהשליח ציבור נשתתק באמצע הברכה, כשעולה אחר תחתיו מתחיל מראש הברכה. וכן הוא בברכת ''יוצר''. אך בירושלמי אמרו דזהו קודם הקדושה, אבל אם נשתתק אחר שאמר ''קדוש...'' – אין האחר מתחיל מראש ''יוצר'' אלא מן ''והאופנים וחיות הקודש''. וכן אם טעה באופנים.

ואם טעה אחר שסיים ''ברוך כבוד...'' – מתחיל מ''לאל ברוך'', דהקדושה הוי כסוף ברכה. ואסור להתחיל מראש ''יוצר'', כיון שאין צורך והוה ברכה לבטלה <small><small>(מגן אברהם סעיף קטן ו')</small></small>.

~ סימן ס - ברכת ''אהבה'', ואם מצות צריכות כוונה

!  א
ברכה שניה היא ''אהבה רבה'' לפי נוסח אשכנז, ו''אהבת עולם'' לפי נוסח ספרד.

ובגמרא <small><small>(יא ב)</small></small> יש פלוגתא בזה. וכתבו רבותינו בעלי התוספות דלכן תיקנו לומר בשחרית ''אהבה רבה'' ובערבית ''אהבת עולם'', עיין שם. וזהו כנוסח אשכנז.

והרי''ף פסק ''אהבת עולם''. והמעיין בגמרא וברי''ף יראה שיש שינוי נוסחא מהגמרא להרי''ף, דבגמרא גרסינן:

תניא נמי הכי: אין אומרים ''אהבת עולם'' אלא ''אהבה רבה''.
וברי''ף הגירסא:

תניא נמי הכי: אין אומרים ''אהבה רבה'' אלא ''אהבת עולם''.
עיין שם. והטור כתב בשם הגאונים ''אהבה רבה''. ותמיהני שהפוסקים לא הביאו גירסת הגמרא כלל.

<small><small>(ולא אבין לגירסת הרי''ף: למה צריכה הברייתא לומר: אין אומרים ''אהבה רבה'' אלא ''אהבת עולם''? והוה ליה לומר: אומר ''אהבת עולם''. ולגירסא שלנו ניחא משום דבקרא מצינו ''אהבת עולם'' בירמיהו לא, לכן אומר שאין לומר כלשון הכתוב. אבל להרי''ף קשה, דהא בקרא לא מצינו לשון ''אהבה רבה''. ויש לומר על פי המבואר בפרי עץ חיים, ד''אהבה רבה'' מדריגה גבוהה מ''אהבת עולם'', אך בזמן הזה אי אפשר לומר כן. וזהו שאומר: אף על פי שמדריגה גבוה היא, מכל מקום אין לומר כן. ודייק ותמצא קל.)</small></small>

!  ב
אם ברכת ''אהבה רבה'' פוטרת ברכת התורה, נתבאר בסימן מ''ז.

וסדר הברכות אינו מעכב, שאם הקדים ''אהבה רבה'' ל''יוצר אור'' – אומר אחר כך ''יוצר אור'', ואינו צריך לומר עוד פעם ''אהבה רבה''. ומכל מקום אין ברכה זו פותחת ב''ברוך'' מפני שבעיקר תקנתה היא אחר ''יוצר'' והוה סמוכה לחבירתה.

וכן הקריאת שמע אינו שייך להברכות, דאם קרא קריאת שמע בלא הברכות – יצא ידי חובת קריאת שמע מדאורייתא, וחוזר וקורא הברכות בלא קריאת שמע. ומכל מקום כתב רבינו הבית יוסף בסעיף ב שטוב יותר לחזור ולקרוא קריאת שמע עם הברכות, עיין שם. ופשיטא שכן הוא, דעיקר תקנתא דרבנן לקרוא קריאת שמע על סדר הברכות, ואם כן גם ידי קריאת שמע כתיקונה לא יצא

<small><small>(מחצית השקל סעיף קטן א', וגם בבית יוסף מוכח כן. ודייק ותמצא קל.)</small></small>

ודווקא סדר הברכות אין מעכבות. אבל הברכות עצמן מעכבות, בין ביחיד בין בציבור. ודלא כמי שסובר דביחיד לגמרי אין מעכבות, דאינו כן.

<small><small>(עיין בית יוסף וט''ז. ודייק ותמצא קל.)</small></small>

!  ג
נכון הוא שכשיאמר ''ובנו בחרת...'' לזכור מעמד הר סיני, שאז בחר בנו, כדכתיב: ''פן תשכח את הדברים... יום אשר עמדת לפני ה' אלהיך בחורב''.

וכשיאמר ''לשמך הגדול'' יזכור מעשה עמלק, דאין השם שלם עד שימחה זרעו של עמלק, וכדכתיב: ''זכור את אשר עשה לך...''.

וכשיאמר ''להודות לך'' יזכור שהפה נברא להודות לו יתברך, ולא לדבר לשון הרע. ויזכור מעשה מרים, כדכתיב: ''זכור את אשר עשה ה' אלהיך למרים...''.

וכשיאמר ''באהבה'' יזכור על מה דכתיב: ''זכור את אשר הקצפת את ה' אלהיך במדבר''.

וכשיאמר ''וזכרתם את כל מצות ה''' יזכור על שבת שקולה כנגד כל המצות, וכדכתיב: ''זכור את יום השבת''. כלומר: שלעולם תזכור יום השבת. וכמאמרם ז''ל: מחד בשבתא לשבתא. ולכן בשיר של יום אנו אומרים: ''היום יום ראשון בשבת...''.

וכשיאמר ''מארבע כנפות הארץ'' – יניח כנפי הטלית שעל כתפיו לפול למטה.

<small><small>(מגן אברהם סעיף קטן ב'. ואנו אין חוששין לזה. ועיין בפרי עץ חיים שער הקריאת שמע פרק שלישי, ותבין על מה שאין נוהגין כן. ודייק ותמצא קל.)</small></small>

!  ד
ודע דזכירות אלו יש שאומרים אותם אחר התפילה, ונדפסו בסידורים ששה זכירות:

זכירת יציאת מצרים,
זכירת מתן תורה,
זכירת עמלק,
זכירה דהקצפה,
זכירת מרים,
וזכירת שבת.
ואינו אלא הידור בעלמא, דלא מצינו בגמרא ובפוסקים חיוב זכירות אלו. רק זכירת יציאת מצרים הוא חיוב בכל יום ערב ובוקר מדאורייתא. וזכירת עמלק הוא חיוב מדאורייתא לקרוא פעם אחת בשנה. ולכן קיימא לן דפרשה ''זכור'' היא מן התורה, כמו שיתבאר בסימן תרפ''ה. וזכירת שבת היא חיוב בכל שבת לזכור בתפילה ובקידוש, כדדרשינן: ''זכור את יום השבת'' – זכרהו על היין.

אבל שארי השלוש זכירות לא מצינו חיוב כלל להזכירם.

<small><small>(עיין מגן אברהם סוף סעיף קטן ב'. ודוחק, דאם התורה חייבה להזכירם אין לנו להביט על הגנאי. ועוד: למה זכירת יציאת מצרים פעמים בכל יום, וזכירת עמלק פעם אחת בשנה, וזכירת שבת בכל שבת?)</small></small>

!  ה
ויראה לי דהענין כן הוא: דזכירת יציאת מצרים כתבה התורה: ''למען תזכור את יום צאתך מארץ מצרים כל ימי חייך''. וזהו כמו דכתיב שתזכור בכל יום. ומ''כל'' מרבינן הלילות, כדאיתא סוף פרק קמא דברכות. הרי צוותה התורה מפורש להזכיר בכל יום.

ובזכירת עמלק כתיב: ''והיה בהניח... תמחה את זכר...'' – וגילתה התורה דתכלית זכירה זו כדי לקיים ''תמחה''. וזהו לעתיד לבוא כמובן, ולכן די כשנזכירה פעם בשנה, שבכל שנה אנו מצפים לתכליתינו בחודש ניסן, כמו שאמרו חכמינו ז''ל: בניסן נגאלו, ובניסן עתידין..., ולכן מסמיכין זכירת עמלק קודם פורים הסמוך לניסן.

וזכירת שבת כיון דכתיב ''זכור את יום השבת לקדשו'' – בעל כרחך דהזכירה הוא רק על יום השבת, דאין קידוש אלא בשבת.

אבל במתן תורה לא כתיב כלל לשון ''זכירה''. וכן כתוב בתורה: ''רק השמר לך..., פן תשכח..., יום אשר עמדת לפני ה' אלהיך בחורב''. וזהו שמירה בלב, ד''זכור'' דרשו חכמינו ז''ל במגילה <small><small>(יח א)</small></small> ובסיפרא שהוא בפה, ובכאן לא כתיב ''זכירה''. ושמירה בלב אנו מקיימין בכל עת ובכל שעה, בקיום התורה והמצוה.

וזכירה דהקצפה, נראה להדיא שנאמרה רק לדור המדבר. דהכי מוכחי קראי בפרשת ''עקב'' שהתחיל: ''שמע ישראל! אתה עובר היום את הירדן..., לא בצדקתך... אתה בא לרשת את ארצם... וידעת כי לא בצדקתך... כי עם קשה עורף אתה. זכור אל תשכח את אשר הקצפת...'' – הרי מפורש שלדור המדבר נאמרה. וכן בזכירת מרים, דרישא דקרא ''הוא השמר בנגע הצרעת'', ואינו בזמן הזה ואינו בחוץ לארץ. ובספרי מסמיך זה על איסור לשון הרע, והוא איסור ככל האיסורים ואינו בזכירה. והזכירה היא על נגע הצרעת לעשות כדין <small><small>(כן נראה לפי עניות דעתי)</small></small>.

!  ו
כתב רבינו הבית יוסף בסעיף ד:

יש אומרים שאין מצות צריכות כוונה. ויש אומרים שצריכות כוונה לצאת בעשיית אותה מצוה. וכן הלכה.
עד כאן לשונו. ובסעיף ה כתב:

הקורא את שמע, ולא כיון לבו בפסוק ראשון שהוא ''שמע ישראל'' – לא יצא ידי חובתו. והשאר אם לא כיון לבו, אפילו היה קורא בתורה או מגיה הפרשיות האלו בעונת קריאת שמע – יצא, והוא שכיון לבו בפסוק ראשון.
עד כאן לשונו. ביאור דבריו: שיש מחלוקת בין הפוסקים אם כל מי שעושה מצוה צריך לכוין שיצא ידי חובת מצוה בעשייה זו, או אם אינו צריך לכוין לצאת ידי חובת המצוה, אלא אף לא כיון – יצא ידי צובת מצוה. ויתבאר זה בסימן תרפ''ט.

ויש מהראשונים שאמרו דאפילו למאן דסבירא ליה מצות אינן צריכות כוונה – זהו במצות מעשיות דעשייתו הוי ככוונת המצוה. אבל מצוה התלויה בדיבור – וודאי צריך כוונה, דבלא כוונה הוה כאינו עושה כלום <small><small>(תוספות ר''י סוף פרק קמא דברכות)</small></small>.

!  ז
והנה רבינו הבית יוסף פסק דמצות צריכות כוונה, דכן דעת רוב הפוסקים. וזה שכתב בסעיף ה אינו לכוונת המצוה אלא ענין אחר, והיינו לשום על לבו מה שאומר. ולכן פסוק ''שמע ישראל'', שהוא עיקר קבלת עול מלכות שמים – צריך לשום על לבו, דאם לא כן אין זה קבלת מלכות שמים כלל, והוי כתפילה בלא כוונה <small><small>(מגן אברהם סימן ס''ג סעיף קטן ז')</small></small>.

ולכן אם לא כיון – צריך לחזור ולאומרו בכוונה כמו שכתבתי בסימן ס''ג, עיין שם. אבל השאר אפילו לא כִיון, כֵיון שאמר התיבות כולן – יצא. והרי אף בתפילה אם לא כיון – אינו צריך לחזור אף בברכה ראשונה, כמו שכתבתי לקמן סימן ק''א. ותפילה רחמי נינהו, דוודאי צריך כוונה, כל שכן בקריאת שמע.

<small><small>(עיין מגן אברהם סעיף קטן ד', שכתב בשם הכסף משנה דאפילו לא כיון לצאת רק בפסוק ראשון – יצא. והולכים לשיטתם דמדאורייתא יצא ידי קריאת שמע בפסוק ראשון, וכמו שכתב בסימן ס''ג סעיף קטן ח', עיין שם. ומצוה דרבנן אינה צריכה כוונה, כמו שכתב בסעיף קטן ג'. ואין כן דעת האחרונים, כמו שכתבתי בסימן נ''ח סעיף ט''ו. ולדעתינו שם בסעיף ט''ז כולן מן התורה, עיין שם. ודייק ותמצא קל.)</small></small>

!  ח
לפי מה דקיימא לן מצות צריכות כוונה, יש ליזהר בכל מצוה לכוין לשם מצוה. ואינו צריך לכוין לשם מצוה זו אלא סתם לשם מצוה, דכן מבואר מרש''י ריש פרק שני דברכות שכתב: מצות צריכות כוונה – שיהא מתכוין לשם מצוה, עיין שם.

והכוונה היא בלב, ואינה צריכה אמירה בפה. ואף על גב דבקדשים אמרינן סוף פרק רביעי דזבחים: לשם ששה דברים הזבח נזבח..., ומשמע בריש זבחים דהיא אמירה בפה, עיין שם – זהו משום שיש כמה מינים בקרבנות, לפיכך צריך לומר לשם איזה מין הוא זובח. והנה בשָם אמרינן דסתמא נמי כשר, דסתמן לשמן קאי, עיין שם.

ואין לשאול: דאם כן למה צריכות מצות כוונה? וכי עדיפי מקדשים דגם סתמא כשר? דאין זה דמיון, דהתם הבהמה כבר הוקדשה, לפיכך גם בסתמא עומדת בקדושתה. מה שאין כן בשארי דברים, שהם צריכים עתה להתקדש בקדושת המצוה, ואם לא יכוין עתה לשם מצוה – אינו כלום.

וכן מוכח מלשון רש''י שם שכתב: בסתמן לשמן עומדים, הלכך כל כמה דלא עקר שמייהו בהדיא – הוי לשמן. עד כאן לשונו. הרי שכתב דלא עקר שמייהו, כלומר: הקדושה הקודמת.

<small><small>(ומה שהקשה שם מאשה, משום דהיה סבור לדמות אשה להקדש, כדאמרינן ריש קידושין דאסר אכולי עלמא כהקדש. ומכל מקום תירץ דלאו לגירושין עומדת.)</small></small>

!  ט
ונוהגין לקבץ הציצית בעת שאומרים ''והביאנו לשלום מארבע כנפות הארץ''. ויש נוהגים ליטול רק השני ציצית שלפניו.

וכשמגיע ל''וראיתם אותו'' נוהגין להסתכל בהציצית. ונוהגין לנשק הציצית. וכל אלו הדברים לחיבוב מצוה, ומדינא אינו מעכב.

~ סימן סא - דין כמה צריך לדקדק בקריאת שמע ולכוין

!  א
צריך לקרות קריאת שמע בכוונה, באימה ביראה, ברתת וזיע. והרי מלך בשר ודם, כששולח דבריו למדינה וקורין דבריו – כולם שומעים דבריו באימה ביראה. קל וחומר מלפני מלך מלכי המלכים הקדוש ברוך הוא. וכל יום יהיה בעיניו כחדשים, כדבר שלא שמע עדיין, שהחביבות גדולה עד למאוד.

ויכוין בשעה שהוא קורא שמע לקבל עליו מלכות שמים, למסור גופו ונפשו במסירת נפש על קידוש השם. וזהו ''ובכל נפשך'' – אפילו נוטל את נפשך <small><small>(ב''ח)</small></small>. ויצייר בעצמו: אפילו יעשו לו יסורים גדולים – לא יחשבו בעיניו לכלום מפני אהבתו יתברך, כרבי עקיבא שסרקו בשרו במסרקות של ברזל וקרא קריאת שמע. וכמה קדושי עליון שבעת הריגתם ושריפתם צעקו בקול: ''שמע ישראל!''

<small><small>(וכתב בתשובה מהר''מ מרוטנבורג סימן תקי''ז: מאחר שגמר אדם בדעתו למסור את נפשו על קריאת ה''שמע'', כל מיתה שעושים לו אינו מרגיש כלל. וראיה... ועוד ראיה מספר היכלות... ותדע שכך הוא, שאין לך אדם בעולם שאם היה נוגע באש שלא היה צועק... ואנו רואים קדושים שאינם צועקים כלום. עד כאן לשונו.)</small></small>

!  ב
''אשר אנכי מצוך היום, על לבבך'' – ו''היום'' ימשוך על הקודם, כלומר: ''מצוך היום'' – שבכל יום יהיו בעיניך כחדשים, כאילו היום צויתיך.

ולא ימשוך אדלמטה לאמר ''היום על לבבך'', דהוה משמע ''היום'' – ולא מחר. אלא יפסיק רגע בין ''היום'' ובין ''על לבבך''. וכן הטעמים מורין כן, ש''היום'' הוא בטפחא שהוא מן המפסיקין.

וכמו שצריך להפסיק בין ''היום'' לבין ''על לבבך'', כמו כן בתחילת ''והיה אם שמע'' צריך להפסיק בין ''היום'' לבין ''לאהבה'' מטעם שנתבאר.

!  ג
המנהג בכל תפוצות ישראל לאמר ''שמע ישראל'' בקול רם, כדי לעורר הכוונה. ואומרים בהתפעלות.

ונוהגים ליתן ידיהם על פניהם בקריאת פסוק ''שמע ישראל''. ויש לזה ראיה בגמרא <small><small>(יג ב)</small></small> שאומר על רבינו הקדוש כן, עיין שם. וזהו כדי שלא יסתכל בדבר אחר שמונעו מלכוין. ומשימין יד ימין על הפנים.

ובאל''ף של ''אחד'' יקצר מאוד. ובחי''ת צריך להאריך קצת, כדי שימליך הקדוש ברוך הוא בשמים ובארץ. ולזה רומז החטוטרות שבגג החי''ת, כלומר: חי הוא ברומו של עולם <small><small>(מנחות כט ב)</small></small>. ויש שבעה רקיעים ועִם הארץ הם שמונה, ומרומז בחי''ת.

ובדלי''ת יאריך יותר, כדי שיעור שיחשוב שהקדוש ברוך הוא הוא יחיד בעולמו, ומושל בארבע רוחות העולם. ולא יאריך יותר מכשיעור זה. ויזהר להטעים יפה הדלי''ת, שלא יראה כרי''ש חס ושלום. ויזהר שהדלי''ת יאמר בנָח, ודלא כאותן שנראה כפי אמירתן בשו''א. ויש נוהגים להטות הראש כפי המחשבה: מעלה ומטה ולארבע רוחות. ולמי שזהו בלבול המחשבה – לא יעשה כן.

!  ד
בוודאי יש כוונות נוראות בפסוק ''שמע ישראל'', אך בפשטיותה הוא כמו שפירש רש''י: ''שמע ישראל ה' אלהינו'', כלומר: שהוא אלהינו עתה. ''ה' אחד'' – עתיד להיות ה' אחד, שנאמר: ''כי אז אהפוך אל עמים שפה ברורה, לקרוא כולם בשם ה''' <small><small>(צפניה ג ט)</small></small>. ונאמר: ''ביום ההוא יהיה ה' אחד ושמו אחד'' <small><small>(זכריה יד)</small></small>. וזה כל תקותינו, שאז יתגדל ויתקדש שמו יתברך.

ולכן תיכף אחר פסוק זה אומרים: ''ברוך שם כבוד מלכותו לעולם ועד''. כלומר: שאז יתגלה כבוד מלכותו בגלוי. ולכן אומרים בחשאי, כי עתה אינו באתגליא מפני חטאינו, לבד ביום הכיפורים שאז אנו כמלאכים אומרים בקול רם. אבל בכל השנה אין העולם כדאי לאמרו בקול רם. ובפסחים <small><small>(נו א)</small></small> אמרו חכמינו ז''ל דלכן אומרים בחשאי, מפני שלא אמרוֹ משה ויעקב אמרוֹ, עיין שם.

<small><small>(ולעניות דעתי גם כן הכוונה כן, דבימי יעקב היו כולם צדיקים ואמרו בקול רם. ולא כן בימי משה, שעשו העגל ועוד חטאים. ודייק ותמצא קל.)</small></small>

!  ה
וזה לשון הרמב''ם בפרק ראשון דין ד:

הקורא קריאת שמע כשמסיים פסוק ראשון, אומר בלחש ''ברוך שם כבוד מלכותו לעולם ועד''. ...ולמה קורין כן? מסורת היא בידינו שבשעה שקבץ יעקב אבינו את בניו במצרים קודם מיתתו, ציוום וזרזם על ייחוד השם, ועל דרך ה' שהלך בה אברהם ויצחק. ושאל אותם ואמר להם: ''בני! שמא יש בכם פסלות, מי שאינו עומד עמי ביחוד השם...?'' ענו כולם ואמרו: ''שמע ישראל...'', כלומר: שמע ממנו אבינו ישראל, ה' אלהינו ה' אחד! פתח הזקן ואמר: ''ברוך שם כבוד מלכותו לעולם ועד''. לפיכך נהגו כל ישראל לומר שבח ששיבח בו הזקן אחר פסוק זה.
עד כאן לשונו.

!  ו
ודע שיש מי שכתב בלשון זה: אם לא אמר ''ברוך שם כבוד מלכותו לעולם ועד'' – אין מחזירין אותו <small><small>(ב''ח שלטי גיבורים)</small></small>. ולבוש כתב שאפילו אמרו, ולא אמרו בכוונה – צריך לחזור. עד כאן לשונו <small><small>(מגן אברהם סעיף קטן י''א)</small></small>.

ולי נראה דלא פליגי כלל. דוודאי אם לא אמרו והתחיל פרשת ''ואהבת'' – אין מחזירין אותו, כיון שלא הוזכרה בתורה. ואף אם ירצה לאומרה בין פרק לפרק – אין לה שייכות שם כמובן. והלבוש אומר שאם אמרה ולא אמרה בכוונה, ועדיין לא התחיל ''ואהבת'' – צריך לחזור עוד פעם לאמר בכוונה. וכן נראה לי עיקר לדינא.

<small><small>(ולפלא שלא מצאתי זה בלבוש כלל, עיין שם.)</small></small>

!  ז
יש להפסיק בפסוק ''שמע ישראל'' בין ''ישראל'' ל''ה''', ובין ''אלהינו'' ל''ה''' השני, כדי שיהא נשמע כי ה' שהוא אלהינו הוא ה' אחד, וכמו שכתבתי בסעיף ד. ובלא הפסק לא יהיה לו משמעות זה כמובן.

ויש להטעים יפה היו''ד של ''ישראל'', שלא תבלע לגמרי ושלא יתראה כאל''ף. וכן יו''ד של ''והיו'' שלא יתראה כמו באל''ף: ''והאו''. וגם יטעים המ''ם של ''שמע'' שיורגש העי''ן.

ויש להפסיק מעט בין ''אחד'' ל''ברוך שם...'', כי עיקר קבלת מלכות שמים הוא ב''שמע'', ועל כי גם ב''ברוך שם...'' גם כן קבלת מלכות שמים מעצמנו. לכן צריך להפסיק מעט בין ''לעולם ועד'' ל''ואהבת'', דהגם דגם ''ואהבת'' הוא מלכות שמים זהו על ידי צווי, מה שאין כן ''שמע'' ו''ברוך שם'' הם מעצמינו שמתעוררים לזה <small><small>(ט''ז סעיף קטן ו')</small></small>.

!  ח
צריך ליתן ריוח בין ''וחרה'' ל''אף'', דלא לשתמע ''וחרף''. וכן צריך ליתן ריוח בכל תיבה שמסיימת באות של תחילת תיבה שאחריה, והיינו:

''בכל לבבך'',
''על לבבך'',
''בכל לבבכם'',
''עשב בשדך'',
''ואבדתם מהרה'',
''על לבבכם'',
''הכנף פתיל'',
''אתכם מארץ''.
וכן כל אל''ף שאחר מ''ם צריך הפסק, כגון:

''ולמדתם אותם'',
''וקשרתם אותם'',
''ושמתם את'',
''וראיתם אותו'',
''וזכרתם את'',
''ועשיתם את''
– שלא יבלע האל''ף לגמרי.

וצריך להתיז זיי''ן של ''תזכרו'', דלא לשתמע תשקרו חס ושלום, או ''תשכרו'' והוי כעבדים המשמשים את הרב על מנת לקבל פרס. וכן צריך להתיז זיי''ן של ''וזכרתם''.

וכן יש לדקדק באות עי''ן בקריאת שמע, דלפי מבטא שלנו שוין העי''ן והאל''ף, ובקריאת שמע יש לדקדק להפרישם זה מזה. וכן בין שי''ן שמאלית לתי''ו רפה. ולכן בתיבת ''ועשיתם'' יש לדקדק הרבה להטעים העי''ן, ולהפריש בין השי''ן להתי''ו. וכן הסמ''ך לא יהיה דומה לתי''ו רפה. וכן בבי''ת רפה יש להטעים שלא יתראה כפ''א רפה, כמו: ''ואהבת'', ''לבבך'', ''ובכל'', והרבה כאלו. ויטעים העי''ן של ''אשר נשבע''.

!  ט
וכן יש ליזהר בדגוש ורפה בבית''ן, וכפי''ן, ופאי''ן, ותי''ו, שלא ירפה הדגוש ולא ידגיש הרפה.

וכן בשוואי''ם יש נחים ונעים. דבסוף תיבה תמיד שו''א נח, וכן באמצע תיבה אחר תנועה קטנה. ובראש התיבה תמיד שו''א נע, וכן באמצע תיבה אחר תנועה גדולה. ושני שוואים רצופים: הראשון נח והשני נע. ויש כמה כללים בחכמת הדקדוק, ולכן יזהר שלא יאמר על נע נח, ועל נח נע.

וכל תלמיד חכם צריך שיהא לו קצת ידיעה בדקדוק. דבאמת גם בפסוקי דזמרה ובתפילה יש לדקדק לומר התיבות כהלכתן. וכן הקורא בתורה בנביאים ובכתובים יש ליזהר בכל אלה, אלא שבעונותינו בכל הדברים אין אנו מורגלים בזה. מיהו בקריאת שמע וודאי יש לדקדק הרבה, לומר האותיות והתיבות כדקדוק וכהלכתן. וכך אמרו חכמינו ז''ל בברכות <small><small>(טו ב)</small></small>: כל הקורא קריאת שמע ומדקדק באותיותיה – מצננין לו גהינם, דמפני שמתחמם לדקדק – לכן מצננין לו גיהנם החם מאוד.

!  י
וצריך לקרות קריאת שמע בהטעמים כמו שקורין בתורה, אבל לא נהגו כן במדינות אלו.

ונראה הטעם משום דהרבה אנשים כשיקראו בטעמים יתבלבלו, ולא יבינו פירוש המילות, דהנגינה למי שלא הורגל בה מפסיד הכוונה. ומכל מקום המדקדקים מחמירים בכך, ובלבד שיכוונו גם בפירוש המילות.

וכשיאמר ''וקשרתם לאות על ידיך'' – ימשמש בתפילין של יד. וכשיאמר ''והיו לטוטפות בין עיניך'' – ימשמש בשל ראש. ויש נושקין היד, ואינו עיקר.

ויש נוהגים לקרות קריאת שמע בקול רם, ויש קורין בלחש, והכל לפי טבעו. דיש שבקול רם מכוונין יותר, ויש שבלחש מכוונין יותר. אבל ''שמע ישראל'' הכל אומרים בקול רם. וכן המנהג הפשוט, ואין לשנות.

וכשהגיע לפרשת ציצית – יקח הציצית גם ביד ימין וינשקם איזה פעמים לחבוב מצוה.

!  יא
בקריאת שמע יש רמ''ה תיבות. וכדי להשלים רמ''ח כנגד איבריו של אדם – מסיים שליח ציבור ''ה' אלהיכם אמת'', וחוזר ואומר בקול רם ''ה' אלהיכם אמת''. ובזה כל אדם יוצא, הואיל ושומע משליח הציבור שלוש תיבות אלו. ואם היחיד רוצה לאמרם גם כן עם שליח הציבור – אין מוחין בידו.

ואין לשאול: כיון דבקריאת שמע רמ''ה תיבות, ובתיבת ''אמת'' הוי רמ''ו, ואם כן כשחוזר ואומר ''ה' אלהיכם אמת'' – הוי רמ''ט תיבות. דיש לומר ד''אמת'' השני אינו מן המנין, דקאי א''ויציב ונכון''.

וגם אין לשאול: איך אומר שני פעמים ''אמת''? הלא כל האומר ''אמת אמת'' – משתקין אותו, דבגמרא <small><small>(יד ב)</small></small> הקפידו על זה. דאין זה רק כשאומרם בלי הפסק תיבות אחרות. אבל בהפסק – לית לן בה.

ומיהו יש מהגדולים שבאמת סבירא ליה דבפעם ראשון אינו מסיים ''אמת'', רק ''אני ה' אלהיכם''. ואחר כך אומר ''ה' אלהיכם אמת''. ולפי זה הוי ממש רמ''ח תיבות, ואינו אומר שני פעמים ''אמת'' <small><small>(וזהו דעת רמ''ע מפאנו בספר עשרה מאמרות)</small></small>. וכן יש נוהגים.

!  יב
כתבו רבותינו בעלי השולחן ערוך דאם הוא קורא ביחיד – יכוין בחמש עשרה ווי''ן שב''אמת ויציב'' שעולים תשעים. והם כנגד שלוש שמות ההוי''ה, שכל שם עולה כ''ו וארבע אותיותיו עולה שלושים.

ויש עוד טעם אחר בדבר: דחמש עשרה ווי''ן עולין תשעים, והקריאה נחשבת אחת – הרי תשעים ואחת כמנין השם בקריאתו ובכתיבתו, והוי כאילו אמר: ''ה' אדני אמת''.

ויש שכתבו דכל הקורא קריאת שמע ביחיד יאמר ''אל מלך נאמן, שמע ישראל...''. כי שלוש תיבות אלו משלימין המנין של רמ''ח, והוא במקום ''אמן'' שיש לענות אחר ''הבוחר בעמו ישראל באהבה'', וכן נוהגין. מכל מקום כשקורא עם הציבור לא יאמר ''אל מלך נאמן'', רק יאמר ''אמן'' אחר שליח הציבור כשמסיים הברכה. וכן נוהגין ונכון הוא. עד כאן לשונם.

ויש מהגדולים שגמגמו מאוד בהפסקת ''אל מלך נאמן'' אף ביחיד <small><small>(מגן אברהם סעיף קטן ד' בשם מהרש''ל)</small></small>. ואנו אין נוהגין לומר זה. ויש שגם ביחיד חוזר ואומר ''ה' אלהיכם אמת'', ולא אדע על מה סמכו זה. ומוטב לחזור שלוש תיבות אלו: ''אתכם מארץ מצרים'', שאין בהם שם. וראיתי נוהגין כן.

!  יג
אסור לומר ''שמע שמע'' שתי פעמים, דמיחזי כשתי רשויות חס ושלום, בין שאומר התיבה שני פעמים ''שמע שמע'', ובין שכופל הפסוק שני פעמים.

ולפי' רש''י <small><small>(לג ב)</small></small> כופל הפסוק חמיר טפי, ומשתקין אותו. וכופל התיבה רק מגונה הוי, ולא משתקין אותו. ולתוספות הוי להיפך: דבכפילת תיבה משתקין אותו, ובכפילת פסוק הוי מגונה, עיין שם. ולכן לדינא בשניהם משתקין אותו.

ולכן אפילו לקרות הפרשה שני פעמים – אינו כדאי. ורק בקריאת שמע שעל מיטתו מותר לקרות כל הפרשה, ולחזור ולקרותה, כיון דכוונתו רק להשתקע בשינה מתוך קריאת שמע. ויש מי שאומר שגם בזה יש ליזהר מלומר פסוק ראשון שתי פעמים, ולכן יתחיל בפעם השני מן ''ואהבת''.

!  יד
ולכן האומרים באשמורת בסליחות ''שמע ישראל'' ואחר תפילת נעילה – יזהרו שלא יאמרו שמע שתי פעמים. דגם בציבור אסור, דלא כיש מי שמקיל בציבור <small><small>(עיין מגן אברהם סעיף קטן ט' שהשיג על הב''ח בזה)</small></small>. ומכל מקום אם לא קרא פסוק ד''שמע ישראל'' בכוונה – יחזור ויקראנו בלחש, כיון שעושה מפני הכוונה <small><small>(ט''ז סעיף קטן ג')</small></small>.

וזה שאומרים ''ברוך שם כבוד מלכותו לעולם ועד'' שלוש פעמים, ושבע פעמים ''ה' הוא האלהים'' – אין חשש בזה. ואדרבא מנהג כשר הוא, להורות שבשבעה רקיעים ''ה' הוא האלהים''. ובקרא מצינו שני פעמים ''ה' הוא האלהים'', באליהו כשנצח את נביאי הבעל. ואינו דומה ל''שמע ישראל'' שהוא עיקר קבלת מלכות שמים, ואסור לכופלו דמיחזי כשתי רשויות חס ושלום.

ויש אומרים שיש ליזהר גם כן מלענות על ברכה שתי פעמים ''אמן''. ויש חולקים, דהא בקרא כתיב: ''ואמרה האשה אמן אמן''. ודוד אמר: ''אמן ואמן'' <small><small>(ועיין מגן אברהם סעיף קטן י')</small></small>. ומרמב''ם פרק שני מבואר דלאו דווקא ב''שמע'', דהוא הדין בכל התיבות ובכל הפסוקים – אסור לומר שני פעמים. עיין שם היטב.

~ סימן סב - מי שלא דקדק בקריאת שמע, או שלא השמיע לאזנו

!  א
אף על פי שנתבאר שצריך לדקדק באותיותיה, מכל מקום אם קראה ולא דקדק בהן הדקדוקים שנתבארו – יצא, ואינו צריך לקרותה פעם אחרת. וכך שנו חכמים במשנה <small><small>(טו א)</small></small>:

קרא ולא דקדק באותיותיה – יצא.
ופירש רש''י: שלא דקדק לפרשן יפה בשפתיו. עד כאן לשונו.

ואין הכוונה שלא פירש התיבות והאותיות כלל, כגון שאמר חצי תיבות וכיוצא בזה. דוודאי בכהאי גוונא לא יצא, שאין זה קריאה כלל. אלא כוונתו כמו שפירשו הרמב''ם והרע''ב בפירוש המשניות: שלא דקדק בהפרדת האותיות הדומות, או שהניח הנע והניע הנח, וכיוצא בזה. דבכהאי גוונא – יצא.

ופשוט הוא דמי שהוא נלעג לשון, כמו שיש בני אדם שאין יכולים להטעים הרי''ש כראוי, או שאין יכולין לומר שי''ן ימנית, או שאומרים גימ''ל כדלי''ת וכיוצא בזה – יצא, כיון שמדבר לפי דיבורו. ויותר מזה איתא במדרש חזית על פסוק ''ודגלו עלי אהבה'':

אמר רב אחא: עם הארץ שקורא ל''אהבה'' – ''איבה'', כגון ''ואהבת'' – ''ואיבת'', אמר הקדוש ברוך הוא: ''ולגלוגו עלי אהבה''.

!  ב
ומזה הטעם אני אומר דלפי מבטא שלנו, שאין הפרש בין אל''ף לעי''ן, ובין חי''ת לכ''ף, ובין סמ''ך לתי''ו רפויה, ובין טי''ת לתי''ו דגושה – יצאו ידי חובתן כיון שלשונם כן הוא. והרי אנו רואים שהמדקדקים בזה בא להם ההפרש בטורח רב, ועדיין אין ההפרש כראוי.

וביחוד בין אל''ף לעי''ן יש כמו הפכים ממש, וכחירוף וגידוף חס ושלום. כמו בשמונה עשרה ''וטהר לבנו לעבדך באמת'', וכמו בקריאת שמע ''השמרו לכם... וסרתם ועבדתם...'', דכשאומר כמו באל''ף – הוי ממש ההיפוך חס ושלום. מכל מקום כיון דמבטא שלנו כן הוא – אין חשש בדבר. ורחמנא ליבא בעי, ורק המדקדק במצות יראה לדקדק בזה הרבה. וכן בכל התורה בשם ''עבודה'' דמיחזי לפי מבטא שלנו כמו ''אבידה'' – שכרו גדול כשמדקדק בזה.

!  ג
יכול לקרותה בכל לשון, דכתיב: ''שמע'' – בכל לשון שאתה שומע. ויזהר מדברי שיבוש שבאותו לשון, וידקדק בו כמו בלשון הקודש. ודווקא כשמבין הלשון.

וכן הדין בתפילה וברכת המזון, כדתנן בפרק שביעי דסוטה. וכן קידוש, וברכת הפירות, וברכת המצות, והלל. ויש מי שאומר דבאלו אפילו אינו מבין הלשון – יצא <small><small>(מגן אברהם סעיף קטן א')</small></small>, ורבים חולקים בזה <small><small>(עיין משנה ברורה)</small></small>.

ובלשון הקודש יצא גם בקריאת שמע גם כשאינו מבין הלשון, כיון שיודע עיקר ענין קריאת שמע. ואין לך עם הארץ שאינו יודע פירושו של ''שמע ישראל'', ושכל איש מישראל מחויב למסור נפשו על קידוש השם. ובסימן קפ''ה נבאר עוד בזה בסייעתא דשמיא, עיין שם.

!  ד
ודע דזה דקריאת שמע ותפילה נאמרת בכל לשון, וודאי זהו כשמעתיק ממש כל השלוש פרשיות וכל השמונה עשרה להלשון האחר. דאם לא כן אין זו קריאת שמע ותפילה.

ולפי זה אין דין זה אלא בזמן המשנה והגמרא, שהיו יודעים בטוב לשונינו, והיו יכולים להעתיקו. אבל עכשיו ידוע שכמה ספיקות יש לנו בפירוש המילות ונחלקו בו המפרשים, כמו ''לטוטפות'' איך נעתיקו? וכן פסוק ''שמע ישראל'', שגם בפשטיותו יש כמה פירושים. וכן פירוש ''ציצית'' יש שפירשו לשון ''הבטה'' ויש שפירשו לשון ''יוצא''. וכן תיבת ''פתיל'', וכמה כיוצא באלו.

והרי עיקר שם הוי''ה אין אנו יודעים להעתיקו כראוי, שיש מעתיקים אותו ''נצחי'' ויש מעתיקים אותו ''כל יכול''. ואין שום העתקה ל''היה והוה ויהיה'' שזהו עצם שם הוי''ה, ובהעתקה שווה שם הוי''ה לשם ''אלהים''. וכן ''וחרה אף'' בהעתקה שניהם לשון כעס, ובלשון הקודש הבדל גדול ביניהם.

ולפיכך בזמן הזה אסור לקרות קריאת שמע ותפילה וכל הברכות רק בלשון הקודש. וכן הורו גאוני עולם זה כערך שמונים שנה, וכן עיקר לדינא.

!  ה
לא יקרא קריאת שמע בלחש, דצריך להשמיע לאזנו מה שמוציא מפיו, כפשטיותה של ''שמע ישראל'' שהוא לשון שמיעה.

מיהו בדיעבד אם לא השמיע לאזנו – יצא, ואינו מן המובחר. דעיקר פירושו של ''שמע'' הוא לשון הבנה, וכמה ''שמע ישראל'' בתורה שהם לשון הבנה, כמו: ''שמע ישראל אתה עובר היום את הירדן'', וכיוצא בו. ולכן אף על גב דגם שמיעה נכלל בלשון ''שמע'', מכל מקום אמרו חכמינו ז''ל דאינו מעכב בדיעבד. וכך נפסקה הלכה בבבלי <small><small>(טו ב)</small></small>, ובירושלמי פרק שני דברכות <small><small>(הלכות ד)</small></small>, עיין שם.

<small><small>(ומזה דרשינן שם: ''בכל לשון שאתה שומע'', משום ד''שמע'' הוא לשון הבנה.)</small></small>

!  ו
כתבו רבותינו בעלי השולחן ערוך בסעיף ד:

אם מחמת חולי או אונס אחר קרא קריאת שמע בלבו – יצא. ואף לכתחילה יעשה כן אם הוא במקום שאינו נקי לגמרי, ואינו יכול לנקותו משום אונס – יהרהר בלבו. ובלבד שלא יהא המקום מטונף לגמרי, דאסור להרהר בדברי תורה במקום הטנופת.
עד כאן לשונו. ביאור הדברים נראה לי דהכי פירושו: דוודאי קיימא לן להלכה דהרהור לאו כדיבור דמי. דכן פסקו התוספות והרא''ש בברכות <small><small>(כ ב)</small></small> כרב חסדא דהרהור לאו כדיבור דמי, וכן פסקו תלמידי רבינו יונה שם בשם הגאונים, וכן פסקו המאור והראב''ד בספר תמים דעים סימן ר''מ <small><small>(לבד הריא''ז בשלטי גיבורים שם, והיא דעה יחידאה)</small></small>.

ואפילו הרמב''ם שפסק בפרק ראשון מברכות דיוצאין הברכות בהרהור, מכל מקום בקריאת שמע נראה ברור דמודה דאין יוצאין בזה. וראיה דבברכות כתב:

ואם לא השמיע לאזניו – יצא, בין שהוציא בשפתיו בין שבירך בלבו.
עד כאן לשונו. ובקריאת שמע שקודם לברכות כתב:

ואם לא השמיע לאזנו – יצא.
עיין שם. ולא סיים ''בין שבירך בלבו'' – שמע מינה דבקריאת שמע לא יצא. והטעם נראה דבקריאת שמע כתיב ''ודברת בם''. מיהו על כל פנים דעת כל רבותינו דלא יצא ידי קריאת שמע בהרהור. וכן העיקר לדינא.

!  ז
וזהו כוונת רבותינו בעלי השולחן ערוך:

אם מחמת חולי או אונס... – יצא.
כלומר: דאף על גב דהרהור לאו כדיבור דמי, מכל מקום כשאי אפשר בענין אחר – יצא בזה. כלומר: דטוב משלא לקרות כלל. דהכי אמרינן לרב חסדא דלכן בעל קרי מהרהר בלבו, כדי שלא יהא כל העולם עוסקין בו והוא יושב ובטל, עיין שם. ובוודאי אם עבר האונס או החולי בתוך הזמן קריאת שמע – יחזור ויקראנה בפיו, אלא דלא שכיח. וזהו שכתבו אחר כך:

ואף לכתחילה יעשה כן אם הוא במקום שאינו נקי לגמרי...
כלומר: דמשום דמקודם אמר ''יצא'' לשון דיעבד, לזה אומר דאין כאן לכתחילה ודיעבד, דוודאי גם בדיעבד לא יצא בהרהור מי שיכול לדבר. אלא דאותם שאינם יכולים לדבר יוצאים בזה, ובהם אפילו לכתחילה כיון שאי אפשר בענין אחר. ולכן גם במקום שאינו נקי לגמרי – אסור מפני הספק לדבר בפה, ובהרהור מותר. וכן מי שצמא בלילה במיטתו, שאי אפשר לו ליטול ידיו ולקום ממיטתו – הוא משוקע בשינה והוי כלא אפשר, ומהרהר הברכה בלבו <small><small>(ט''ז סעיף קטן א')</small></small>. אבל במקום מטונף לגמרי – גם בהרהור אסור.

<small><small>(כן נראה לעניות דעתי. ובזה מתורץ קושיות האליה רבה סעיף קטן ב'.)</small></small>

!  ח
השומע קריאת שמע מפי חברו – לא יצא אף על פי שכיון להוציאו <small><small>(ר''ם אלשקר)</small></small>. דמצות קריאת שמע היא הקריאה ולא השמיעה, דכתיב: ''ודברת בם'' <small><small>(שם)</small></small>. ואפילו אם אינו בקי – אין השני מוציאו.

ואמנם בעשרה כשהשליח ציבור קורא – מוציא את שאינו בקי, כדאיתא שלהי ראש השנה. ויש מי שאומר דברכות קריאת שמע שליח הציבור מוציא את מי שאינו בקי, ולא קריאת שמע <small><small>(אליה רבה בשם אבודרה''ם)</small></small>. ולא נראה כן <small><small>(אליה רבה)</small></small>.

וצריך שליח הציבור להשמיע קולו ב''שמע ישראל'', כדי שישמעו הציבור וימליכו שם שמים ביחד.

~ סימן סג - איך קורין קריאת שמע מועמד או מיושב, וכשנרדם

!  א
תנן בפרק קמא דברכות <small><small>(י ב)</small></small>:

בית שמאי אומרים: בערב כל אדם יטה ויקרא ובבוקר יעמוד, שנאמר: ''ובשכבך ובקומך''. כלומר: דרך שכיבה ודרך קימה. ובית הלל אומרים: כל אדם קורא כדרכו, שנאמר: ''ובלכתך בדרך''. אם כן למה נאמר ''ובשכבך ובקומך''? בשעה שבני אדם שוכבים, ובשעה שבני אדם עומדים. כלומר: דאתי לזמן קריאת שמע. אמר רבי טרפון: אני הייתי בא בדרך, והטיתי לקרות כדברי בית שמאי, וסכנתי בעצמי מפני הליסטים. אמרו לי: כדי היית לחוב בעצמך, שעברת על דברי בית הלל.

!  ב
ועל פי זה פסקו הטור והשולחן ערוך דקורא אותה מהלך, או עומד, או שוכב, או רוכב על גבי בהמה, או יושב... ומי שרוצה להחמיר לעמוד כשהוא יושב ולקרותה מעומד נקרא ''עבריין''. עד כאן לשונם.

ואף על גב דבכמה פלוגתות של בית שמאי ובית הלל, דבית שמאי מחמיר ובית הלל מיקל, מכל מקום הרוצה להחמיר כבית שמאי – אין מוחין בידו. אך פלוגתא זו אינה דומה לכל הפלוגתות, דבכל הפלוגתות גם בית הלל מודים שיש חומרא בדברי ביתש שמאי, ולכן מי שרוצה להחמיר למה לא יחמיר?

אבל בכאן אין שום חומרא לדעת בית הלל בדברי בית שמאי, דלבית הלל הכל אחד בין עומד בין יושב. וכיון שמחמיר – הרי מורה דהלכה כבית שמאי. ועוד: דכיון דלבית הלל הוי הדרש של ''ובשכבך ובקומך'' לזמן קריאת שמע, ואם כן כשמחמיר כבית שמאי דלדידהו אתי לשכיבה בערב דווקא, ולעמידה בבוקר דווקא, ואם כן יתבטל על ידי זה זמן קריאת שמע. ולכן נענש גם רבי טרפון.

!  ג
והנה לפי זה נראה דבין כשעומד אסור לו לישב, ובין כשיושב אסור לו לעמוד. והטור והשולחן ערוך לא הזכירו רק שלא לעמוד כשהוא יושב. וראיתי מי שכתב דבאמת העומד מותר לישב, דבזה לא נראה משום חומרא אלא שרצונו לישב, דישיבה טוב יותר לאדם מעמידה <small><small>(אליה רבה בשם מ''כ)</small></small>.

וקשה: דאם כן למה נענש רבי טרפון? הלא הטייה יותר טוב לאדם גם מישיבה. והאמת נראה דבשחרית דלבית שמאי דווקא בעמידה – בזה אסור לעמוד כשיושב. ובערבית דלבית שמאי דווקא בישיבה, דבזה אסור כשעומד לישב, דמיחזי דעביד כבית שמאי. אבל להיפך בשחרית כשעומד – מותר לישב, ובערבית כשיושב – מותר לעמוד. דבזה אי אפשר לחוש דעביד כבית שמאי, דאדרבא דזהו היפך מבית שמאי. ולכן הטור ושולחן ערוך דמיירי בשחרית כתבו דכשיושב אסור לעמוד. וכן נראה עיקר לדינא <small><small>(וכן משמע בב''ח)</small></small>.

ועוד נראה דדווקא כשעושה מפני הדין כדי לצאת ידי בית שמאי יש איסור, וכרבי טרפון שאמר ''והטיתי לקרות כדברי בית שמאי''. אבל כשעושה בלא כוונה, כמו שיש אנשים שאינם במנוחה קמים ויושבים, וחוזרים וקמים, וחוזרים ויושבים – אין קפידא. ועל פי הזוהר קריאת שמע דשחרית וברכותיה דווקא מיושב עד ''תהלות לאל עליון'', דאז יקום ויעמוד. וכן מבואר בפרי עץ חיים ובכוונות, ונקראת ''תפילה דמיושב''.

!  ד
והנה אף על גב דקורא כדרכו, בין עומד בין יושב בין הולך, מכל מקום כשהיה מהלך בדרך ורוצה לקרות קריאת שמע – יעמוד בפסוק ראשון. דעושה זה כדי שיכול לכוין, דעיקר הכוונה הוא בפסוק ראשון.

ויש מצריכין לעמוד בכל פרשה ראשונה, שלא יהא כקורא עראי. ויש מי שרוצה לומר דלעמוד כל הפרשה יש איסור, דנראה שעושה כבית שמאי <small><small>(ב''ח)</small></small>. וחלקו עליו, דכיון דכבר עומד מפני פסוק ראשון – תו לא מיחזי כבית שמאי <small><small>(ט''ז סעיף קטן ב' ומגן אברהם סעיף קטן ד')</small></small>.

ופשיטא שב''ברוך שם כבוד מלכותו'' צריך לעמוד <small><small>(שם)</small></small>. וגם הרוכב על החמור צריך לעמוד, אבל היושב בעגלה אינו צריך לעמוד, דיושב במנוחה ויכול לכוין יפה <small><small>(שם)</small></small>. אבל הרוכב אינו יכול לכוין יפה כשהחמור הולך.

!  ה
איתא בגמרא <small><small>(יג ב)</small></small>: פרקדן לא יקרא קריאת שמע. ופירש רש''י: שוכב על גבו ופניו למעלה. והרמב''ם בפרק שני <small><small>(הלכות ב)</small></small> כתב: בין פניו למעלה, ובין שוכב על פניו וגבו למעלה. והטעם שאין זה מדרך ארץ.

אבל כששוכב על צדו מותר לקרות לכתחילה, ואינו צריך לעמוד אפילו כשאין לו טירחא לעמוד. וזהו דעת רוב הפוסקים. אבל יש אומרים דדווקא כששוכב כבר ויש לו טירחא לעמוד, כגון שצריך ללבוש בגדיו. אבל כשאין לו טירחא בזה, כגון ששוכב בבגדיו ובקל יכול לעמוד – מחויב לעמוד. ולזה נוטה דעת רבינו הרמ''א, ומיהו רוב הפוסקים אינם סוברים כן <small><small>(וכן כתב המגן אברהם והט''ז סעיף קטן א')</small></small>.

ומי שהוא בעל בשר הרבה, ואינו יכול להתהפך על צדו ומוכרח לישכב פרקדן, או שהוא חולה – נוטה מעט לצדו וקורא. ואם אינו יכול להטות כלל – מותר לקרוא כך. ואיש בריא אין לו לשכב פרקדן אף בלא קריאת שמע, רק יטה מעט <small><small>(גמרא)</small></small>. ונראה דפניו למעלה גריע מפניו למטה, דבפניו למעלה יש חשש דמתחמם ויראה קרי. דכן משמע שם בגמרא ורש''י, עיין שם.

!  ו
עיקר הכוונה הוא בפסוק ראשון, כמו שכתבתי כמה פעמים. ו''ברוך שם כבוד מלכותו לעולם ועד'' בכלל. הלכך אם קרא ולא כיון לבו בפסוק ראשון – לא יצא ידי חובתו, וחוזר וקורא. ואפילו למאן דסבירא ליה מצות אינן צריכות כוונה מודה בזה, דזהו כוונת המצוה. אבל כוונת הלב צריך, וכמו שכתבתי בסימן ס' סעיף ז, עיין שם.

ואין זה כאומר ''שמע שמע'' דמשתקין אותו, כיון שעושה זה מפני שלא כיון בפעם הראשונה. ועוד: דבאמת צריך לומר פעם שני בלחש. ועוד: שיכול להמתין מעט <small><small>(ט''ז סעיף קטן ג')</small></small>.

ואם נזכר שלא כיון בשמע עד שגמר ''ואהבת'' – חוזר לראש, וחוזר וקורא פרשה ראשונה בשלימות <small><small>(מגן אברהם סעיף קטן ו')</small></small>. וכן אם לא נזכר עד אחר ''והיה אם שמע'' – גם כן חוזר לראש, וקורא פרשה ראשונה ולא השניה. דבדעבד אינו מעכב כשהקדים שניה לראשונה, כמו שכתבתי בסימן ס''ד.

ואם לא כיון ב''ברוך שם כבוד מלכותו'', אם נזכר קודם שהתחיל ''ואהבת'' – יחזור לאמרו בכוונה. ואם נזכר אחר כך – אינו צריך לחזור, וכבר בארנו בסימן ס''א סעיף ו, עיין שם.

<small><small>(המגן אברהם סעיף קטן ו' כתב בשם ס''ח: כשלא כיון בפסוק ראשון יקרא הפרשה שתי פעמים, עיין שם. ומשמע אפילו עדיין לא קרא הפרשה. וצריך עיון.)</small></small>

!  ז
וכיון שעיקר הכוונה הוא בפסוק ראשון, לכן אם היה מתנמנם מצערים אותו ומעירים אותו, עד שיקרא פסוק ראשון והוא ער ממש. אבל מכאן ואילך אין מצערים אותו עד שיקרא כשהוא ער ממש, ואפילו קרא מתנמנם – יצא.

וכן אם היה לו אונס אחֵר שאינו יכול לקרות בכוונה – יצא, לבד פסוק ראשון. וכבר כתבנו בסימן נ''ח סעיף ט''ז דאפילו אם כל השלוש פרשיות חיובן מן התורה, מכל מקום יש הפרש בכוונה בין פסוק ראשון לכל הפרשיות, ובין פרשה ראשונה לשניה, עיין שם בסעיף י''ז.

!  ח
וכמו שיש הפרש בין פסוק ראשון לכל הקריאת שמע לענין כוונה, כמו כן יש הפרש בין פרשה ראשונה לשניה לענין קריאת עראי, משום דכתיב: ''ודברת בם''. ודרשינן ביומא <small><small>(יט א)</small></small>: עשה אותם קבע.

ולפיכך הקורא קריאת שמע לא ירמוז בעיניו, ולא יקרוץ בשפתיו, ולא יראה באצבעותיו בפרשה ראשונה שהיא קבלת מלכות שמים, מפני שנראה כקורא עראי. ואפילו לדבר מצוה לא ירמוז... ומהרמב''ם משמע דגם בפרשה שניה אסור, עיין שם. ולכן אם היה עוסק במלאכה, ורוצה לקרות קריאת שמע – יתבטל ממלאכתו עד שיקרא פרשה ראשונה. ולדעת הרמב''ם אפשר גם בשניה כן כמו שכתבתי. וכל זה שלא יהא כקורא עראי.

!  ט
ודווקא לעשות המלאכה אסור. אבל לירד ממקום מלאכתו אינו מחויב, ויכול לקרותה שם.

ולפיכך האומנין שעושין בראש האילן, או בראש הבנין, או במקום אחר – אינם צריכים לירד אלא קורין כשעומדין שם. ואפילו בעל הבית העוסק במלאכת עצמו – אינו צריך לירד. ואף על גב דבתפילה צריך לירד כמו שכתבתי בסימן צ – זהו מפני שהתפילה ארוכה ובכולה צריך כוונה, מה שאין כן בקריאת שמע.

והכתף שנושא משוי על כתפיו – יכול לקרות קריאת שמע כן, דאין זה מבלבלו. אבל לא יתחיל בשעה שטוען המשא עליו ובשעה שמורידה מכתפו, מפני שאז יש לו קצת טרדה ולא יוכל לכוין, דאין לבו מיושב עליו. וגם אם התחיל קודם, נראה שלא יטעון ולא יפרוק עד שיגמור כל הקריאת שמע, דמי מכריחו לזה? ובתפילה נראה דגם כשהמשא על כתפו – אין לו להתפלל עד שיפרוק משאו.

ודין שתוי ושיכור בקריאת שמע הוו כמו בתפילה, ויתבאר בסימן צ''ט.

~ סימן סד - דין הטועה בקריאת שמע, כיצד יעשה

!  א
תנן <small><small>(טו א)</small></small>:

הקורא למפרע – לא יצא.
כלומר: שקרא הפסוק השני קודם הראשון, דכתיב: ''והיו'' – בהווייתן יהא <small><small>(מגילה יז ב)</small></small>. ודווקא בהפסוקים, אבל אם הקדים ''והיה אם שמע'' ל''שמע'', או ''ויאמר'' ל''שמע'' או ל''והיה אם שמע'' – יצא, שהרי אינן סדורות בתורה זו אחר זו. ולכן אף על גב דחכמים תיקנו לקרות ''שמע'' קודם ואחר כך ''והיה אם שמע'' ואחר כך ''ויאמר'', מכל מקום אין זה מעכב בדיעבד.

!  ב
ויש בזה שאלה: דכיון דהטעם הוא משום ''והיו'' כמו שכתבתי, תינח ב''שמע'' וב''והיה אם שמע'', דכתיב ''והיו''. אבל פרשה ציצית דלא כתיב בה ''והיו'', מנלן דלא יצא למפרע? וכי תימא דבאמת כן הוא, דאם כן הוה להו להפוסקים לבאר כן, ומדסתמו משמע דאכל השלוש פרשיות קאי.

ועוד יש לשאול: דלמאן דסבירא ליה דמן התורה יצא ידי קריאת שמע בפסוק ראשון או בפרשה ראשונה, איזה איסור יש כשקרא למפרע? ואם נאמר דמדרבנן לא יצא, אם כן גם בהפרשיות ליעכב?

אך באמת מזה ראיה למה שכתבנו בסימן נ''ח סעיף ט''ז דכל הפרשיות הם מן התורה, עיין שם.

וגם אין לשאול: למה בכתיבת תפילין ומזוזות פסול שלא כסדרן גם בפרשיות, כמו שכתבתי בריש סימן ל''ב, ולמה בקריאתן לא קפדינן על הפרשיות? ויש מהגדולים שהקשה כן <small><small>(פרי מגדים)</small></small>. אך באמת לא דמי, דבשם כולהו חדא מצוה היא, דזו בלא זו אינו כלום. לכך קפדינן על הסדר הכתוב בתורה, אף שאינן סמוכות זו לזו בתורה. אבל בקריאתן, דכל פרשה הוא ענין בפני עצמה, ראשונה לקבלת עול מלכות שמים ושניה לעול מצות – לא חיישינן להו אם הקדים זו לזו. ורק בחדא פרשה אין להקדים הפסוק המאוחר להקודם, משום דכתיב ''והיו''. אבל בפרשת ציצית למה יעכב? ואולי כיון דשני הפרשיות מן התורה מעכב, תיקנו רבנן גם בהשלישית. וצריך עיון.

!  ג
קרא פרשה וטעה בה: אם יודע היכן טעה, כגון שקראה כולה אלא שדילג פסוק אחד באמצע – חוזר לראש אותו הפסוק. אפילו אם הדילוג היה באמצע הפסוק, מכל מקום חוזר לראש הפסוק, ואומר משם ואילך עד סוף הפרשה.

ואם אינו יודע היכן טעה – חוזר לראש הפרשה. ואם אינו יודע אם גם אמר ''שמע ישראל'' – חוזר ל''שמע ישראל''. ואם יודע שאמר ''שמע ישראל'', והספק משם ואילך – מתחיל מ''ואהבת'', או מ''ברוך שם כבוד מלכותו לעולם ועד'' אם ספק בידו אם אמרו.

ואף שכבר נתבאר דבספק ''ברוך שם כבוד מלכותו לעולם ועד'' אינו צריך לחזור – זהו כשבבירור אמר ''ואהבת''. אבל כשצריך לחזור על ''ואהבת'' מפני הספק – ממילא חוזר גם על ''ברוך שם כבוד מלכותו לעולם ועד'' כשגם בו יש ספק.

!  ד
וכן אם טעה בין פרשה לפרשה, שיודע שסיים פרשה אבל אינו יודע אם ראשונה אם שניה – חוזר לפרשה ראשונה ומתחיל ''והיה אם שמע''.

ואם היה עומד בתיבות הדומות בשני הפרשיות, כמו ''וכתבתם'', ''וקשרתם'', ''ובשבתך בביתך'', ואינו יודע אם בראשונה אם בשניה – חוזר לאותה שבראשונה. ודווקא כשלא התחיל ב''למען ירבו''. אבל אם התחיל ב''למען ירבו'' – בוודאי היא מהשניה, דמסתמא אומר כפי הרגלו. וכל שכן אם יודע שהתחיל פרשת ציצית – וודאי היא מהשניה. וכן אם יודע בבירור איזה תיבה שאמר – חזקה שאמר כל שלמעלה הימנה, ואינו חוזר אלא מראש הפסוק של תיבה זו.

!  ה
ולא לבד בקריאת שמע כשטעה חוזר. אלא אפילו בברכותיה, כששינה ממטבע שטבעו חכמים בכל הברכות – חוזר לראש הברכה <small><small>(רמב''ם פרק ראשון)</small></small>.

אך זהו דווקא כששינה בפתיחה או בחתימה. אבל אם הוסיף איזה תיבות באמצע הברכה, או פיחת איזה תיבות – לית לן בה, כיון שהפתיחה והחתימה היתה כראוי. וכבר בארנו זה בסימן נ''ט.

~ סימן סה - אם קראה סירוגין, או שמצא ציבור קוראין

!  א
דע דכשאדם עושה מצוה, כגון שקורא קריאת שמע, או מתפלל, או תוקע בשופר, או קורא את המגילה; והפסיק באמצע, ושהה בההפסק כדי לגמור את כולה; מבואר בראש השנה לענין תקיעות דאם שמע תשע תקיעות ביום ראש השנה בתשע שעות ביום – יצא <small><small>(ראש השנה לד ב)</small></small>. וכן במגילה <small><small>(יא ב)</small></small> לענין הפסק במגילה.

ובברכות <small><small>(כב ב)</small></small> בהיה עומד בתפילה והתחיל להשתין, ושהה כדי לגמור את כולה – יש שם פלוגתא, ופסק הרי''ף בשם הגאון דחוזר לראש. ולקמן שם גבי קריאת שמע פסק דאין חוזר לראש, וכן במגילה ושופר אין חוזר לראש. וסבירא ליה דרק בתפילה דיש בה חומר, שאסור להפסיק אפילו המלך שואל בשלומו – חוזר לראש, ולא בשארי דברים. וגם הרמב''ם ז''ל פסק כן בפרק שני מקריאת שמע דאינו חוזר, ובפרק רביעי מתפילה פסק שחוזר, עיין שם.

!  ב
אמנם רבותינו בעלי התוספות כתבו דכל הדינים שווים. והנפקא מינה הוא באיזה אופן היה ההפסק: אם ברצונו הפסיק, והיה יכול לגמור אם היה רוצה – אינו חוזר לראש, דלא מקרי ''הפסק'' כיון שהיה יכול לגמור. אבל אם היה מוכרח להפסיק על פי הדין, כמו כשהתחיל להשתין, או הולך במבואות המטונפות וכיוצא בזה – חוזר לראש כששהה כדי לגמור את כולה, דזהו וודאי הוי הפסק כיון שהוכרח להפסיק. ולשיטה זו הסכימו הרבה מרבותינו. וזהו שכתב הטור:

קראה סירוגין דהיינו בהפסקות, אפילו שהה כדי לגמור את כולה – יוצא והוא שלא שהה בנתיים מחמת אונס שעיכבו מלקרות. אבל אם שהה מחמת אונס, שלא היה המקום ראוי לקרות או אונס אחר, אם הפסיק ושהה כדי לגמור את כולה, כשחוזר לקרות צריך להתחיל מראש.
עד כאן לשונו, וזהו כשיטת התוספות. וכן פסק רבינו הרמ''א בסעיף א, וכתב דהכי נהוג. ומשערין ענין השהיה לפי הקורא ולא לפי רוב בני אדם. עד כאן לשונו.

ואיזה אונס שהוא מקרי ''אונס'', אף אם נפלו עליו לסטים. ויש חולקים כמו שיתבאר בסעיף ד.

!  ג
אבל רבינו הבית יוסף כתב:

קראה סירוגין, דהיינו שהתחיל לקרות והפסיק בין בשתיקה בין בדיבור וחזר וגמרה, אפילו שהה כדי לגמור את כולה – יצא, אפילו היה ההפסק מחמת אונס.
עד כאן לשונו. ולקמן בסימן ק''ד לענין תפילה פסק דחוזר לראש, עיין שם. דהולך בשיטת הרי''ף והרמב''ם דדווקא בתפילה חוזר לראש, ולא בקריאת שמע ושארי מצות. ולא חילקו בין שההפסק באונס ובין ברצון אלא בין תפילה לשארי דברים, מטעם שבארנו.

!  ד
ובוודאי להלכה אנו תופסים כדעת רוב רבותינו, לחלק בין אונס ללא אונס. ובארנו דגם ליסטים מקרי ''אונס''.

ודווקא כשהעיכוב היה מחמת עצמו, כגון שרצה להפסיק, או הפסיק מחמת מריבה שהיה בידו שלא להפסיק – זה לא מקרי ''אונס''. אבל כל שהעיכוב מחמת אחרים מקרי ''אונס''.

אמנם דעת הראב''ד והמאור הוא ד''אונס'' לא מקרי אלא אם כן לא היה יכול על פי דין להתפלל, כגון שמשתין או המקום אינו נקי. אבל שארי מיני אונסין לא נחשב אונס כלל לענין זה. ולכן לדינא בתפילה יכולין לסמוך אדעה הקודמת דגם ליסטים נחשב אונס, כיון דלדעת הרי''ף והרמב''ם גם בלא זה צריך לחזור לראש בתפילה. אבל בשארי דברים נקטינן כהראב''ד והמאור. וגם בתוספות משמע כן <small><small>(וכן כתב המגן אברהם סעיף קטן ב')</small></small>.

!  ה
ולפי מה שנתבאר אין שום חשש כשמאריכים הציבור בפיוטים קודם שמונה עשרה, והחזנים מנגנים ומאריכים באמצע ''יוצר אור'' ובאמצע ברכה אחרונה שלאחר קריאת שמע שמנגנים ב''עזרת''. ויש הפסק באמצע הברכה עוד יותר מכדי לגמור את כולה, ומכל מקום אינו צריך לחזור לראש. לא מיבעיא לשיטת הרי''ף והרמב''ם, אלא אפילו לשיטת רוב רבותינו דבאונס תליא – הכא לא מיחשב אונס, שהרי בידו לגמור הברכות. ובוודאי לכתחילה אין להפסיק בכל גווני, אך אם עושה כן כדי להתפלל בציבור – הוי כדיעבד, ו''אונס'' לא מקרי כמו שכתבתי.

<small><small>(והתוספות והמרדכי סוף ראש השנה שהתרעמו על זה, משום דשם לא הביאו החילוק שבין אונס לרצון, עיין שם. והמגן אברהם סעיף קטן א' כתב דכוונתם על לכתחילה, עיין שם. ולא משמע כן מדבריהם. ועוד: כיון שצריך להתפלל בציבור, ואם על עיקר הדבר שפיוטים הוי הפסק – זה וודאי חשיב כדיעבד כיון שכבר תיקנום. אלא העיקר כמו שכתבתי. וקשיא להו על עיקר הפיוטים: הא הוי הפסק וחוזר לראש, וכן על הממתינים? אך באמת לפי מה שכתבתי בברכות לחלק בין אונס ללא אונס לא קשיא כלל. ודייק ותמצא קל.)</small></small>

!  ו
כשנכנס לבית הכנסת ושומע שציבור קורין קריאת שמע, אפילו אם הוא כבר קרא מכל מקום מחויב לומר עם הציבור פסוק של ''שמע ישראל'', שלא יראה כאינו רוצה לקבל עליו עול מלכות שמים עם חביריו. וכן אם הוא בבית הכנסת שלומד, או אומר תחנונים, או שארי דברים שרשאי לפסוק בהם, כשיגיע הציבור ל''שמע ישראל'' – עונה עמהם ביחד.

אבל אם הוא עוסק במקום שאינו רשאי להפסיק, כמו מ''ברוך שאמר'' ואילך, פסק רבינו הבית יוסף בסעיף ב שלא יפסיק. אלא בשעה שהציבור עונין שמע ישראל – יאמר ניגון זה על התיבות שעומד שם, שיהא נראה כאלו קורא עמהם. עד כאן לשונו.

ויש אומרים דמפסיק אפילו באמצע ברכת קריאת שמע לענות ''שמע ישראל'' עם הציבור <small><small>(ב''ח ומגן אברהם סעיף קטן ד')</small></small>. ואנו אין נוהגין כן. מיהו בפסוקי דזמרה וודאי יש להפסיק. ורבינו הבית יוסף הולך לשיטתו בסימן נ''א דאין להפסיק בפסוקי דזמרא בעניית ''אמן''. אבל כבר בארנו שם דאנו עונין ''אמן'' על פי האר''י ז''ל, עיין שם. אם כן לא גרע עניית ''שמע ישראל'' מעניית ''אמן''.

ודע שיש רוצים לומר דכל דבר שהציבור אומרים, כמו ''תהלה לדוד'' – עונים עמהם <small><small>(מגן אברהם סעיף קטן ג')</small></small>. ואנו אין נוהגין כן, רק ב''שמע ישראל'' וב''עלינו'' כשאומרים ''ואנחנו כורעים'' – צריך לכרוע עמהם, כמו ב''מודים'', משום דלא ליתחזי שכל העם כורעים והוא אינו כורע. ויש נוהגים לומר גם ''עלינו'' עם הציבור.

!  ז
כתב רבינו הבית יוסף בסעיף ג:

קרא קריאת שמע, ונכנס לבית הכנסת ומצא ציבור שקורין קריאת שמע – טוב שיקרא עמהם כל קריאת שמע, ויקבל שכר כקורא בתורה.
עד כאן לשונו, כלומר: אף על גב דמדינא אינו צריך רק לומר עמהם פסוק ''שמע ישראל'' כמו שכתבתי בעצמו מקודם, מכל מקום טוב שיקרא קריאת שמע בשלמות. ולמה לא יעשה כן, כיון שהוא כקורא בתורה? וזהו שכתב שם רבינו הרמ''א:

אבל אינו חייב רק בפסוק ראשון כמו שנתבאר.
עד כאן לשונו, וזהו כמו שכתבתי. ואין מנהגינו כן, ורק עונים ''שמע ישראל''.

~ סימן סו - באיזה מקום מותר להפסיק בקריאת שמע ובברכותיה

!  א
תנן ריש פרק שני דברכות דבאמצע הפרק שואל מפני היראה ומשיב מפני הכבוד, ובין פרק לפרק שואל מפני הכבוד ומשיב שלום לכל אדם.

כלומר: דכשעומד באמצע הברכה ד''יוצר'' או ד''אהבה רבה'', או באמצע פרשה דקריאת שמע, או באמצע ברכה שאחר קריאת שמע, ועבר לפניו איש שמחויב לכבדו, מכל מקום אינו שואל בשלומו. אלא אם זה האיש שאל בשלומו – משיבו שלום. אבל אם עבר לפניו איש שראוי לירא ממנו, דאז מותר אפילו לשאול בשלומו וכל שכן להשיב.

אבל בין פרק לפרק, כמו בין ''יוצר'' ל''אהבה רבה'', ובין ''אהבה'' ל''שמע'', ובין ''שמע'' ל''והיה אם שמע'', ובין ''והיה'' ל''ויאמר'' – שואל אפילו רק לאיש שמחויב לכבדו, אבל להשיב מותר לכל אדם.

ויש פלוגתא מי נקרא ''מפני הכבוד'' ומי ''מפני היראה''.

!  ב
והנה רש''י פירש ''מפני הכבוד'' – אדם נכבד שראוי להקדים לו שלום. ו''מפני היראה'' – זהו אדם שמתיירא מפניו שלא יהרגוהו.

והרמב''ם בפירוש המשנה ובחיבורו ב''מפני היראה'' פירש כרש''י. אך ב''מפני הכבוד'' פירש: איש שמחויב לכבדו, כמו אביו או רבו, עיין שם.

והרא''ש והרשב''א הקשו על פירושם ד''מפני היראה'', דאם יש חשש הריגה פשיטא, ומאי קא משמע לן? הלא אין לך דבר עומד בפני פיקוח נפש. ולכן ב''מפני היראה'' פירשו כגון אביו או רבו שמחויב לירא ממנו, וב''מפני הכבוד'' פירשו אדם נכבד כרש''י. וכן כתב הטור והשולחן ערוך סעיף א, עיין שם.

ורבינו הבית יוסף הוסיף לכלול ב''מפני היראה'' מי שהוא גדול ממנו בחכמה, עיין שם. והוא דבר תמוה, דהרשב''א כתב מפורש דזהו בכלל ''מפני הכבוד'' אם לא שכוונתו לגדול הדור. דכן כתב בתרומת הדשן <small><small>(סימן קל''ה)</small></small> דגדול המופלג בחכמה צריך לירא ממנו <small><small>(עיין מגן אברהם סעיף קטן ב')</small></small>.

!  ג
ויש מן הגדולים שהסכימו דווקא לרש''י והרמב''ם בפירושו ד''מפני היראה''. ואין הכוונה שבוודאי יהרגנו, ואדרבא רחוק שיהרגנו מפני זה. וכדמצינו מעשה בחסיד אחד עם ההגמון <small><small>(לב ב)</small></small>, עיין שם. אלא שקצת חשש רחוק יש, ולכן באמת התירו לו אף להפסיק באמצע הפרק ואפילו לשאול בשלומו. אבל בשביל אביו או רבו הוא תימא להפסיק באמצע הפרק, וכדמצינו במדרש שיעקב לא הפסיק כשפגע ביוסף מפני שקרא קריאת שמע, ויוסף מלך היה. ורק להשיב שלום מותר <small><small>(ב''ח וט''ז סעיף קטן א')</small></small>.

ובפירושא ד''מפני הכבוד'' כולם הסכימו לפירוש רש''י.

<small><small>(ותמיהני שהמפרשים לא נתעוררו שיש חילוק בין רש''י להרמב''ם ב''מפני הכבוד''. ורק האליה רבה נתעורר בזה, עיין שם. מיהו הסכימו כולם לפירוש רש''י.)</small></small>

!  ד
ודע דזה שהותר להפסיק אפילו באמצע הפרק לשאול מפני היראה ולהשיב מפני הכבוד, מיהו באמצע ''שמע ישראל'' או באמצע ''ברוך שם...'' – לא יפסיק בשום פנים אם לא שמתיירא מחשש הריגה.

ויש אומרים עוד דבכל אמצע פסוק לא יפסיק, דבקל לגומרו בלי קפידא. ואם פסק – חוזר לתחלת הפסוק <small><small>(עיין מגן אברהם סעיף קטן ג')</small></small>.

וגם יש לדעת דבמקום שמותר להפסיק – מותר אפילו בלשון חול. ובמקום שאסור – אפילו בלשון הקודש <small><small>(שם סעיף קטן א')</small></small>.

ויש מן הגדולים שכתבו עוד דהאידנא לא ראינו מי שיקפיד על זה כלל, ולכן אין לנו אפילו להשיב שלום. ואין דרכינו בכך אף לאביו או לרבו, ואפילו בין הפרקים לא יפסיק <small><small>(שם בשם החינוך)</small></small>, ואדרבא עתה נחשב לקלות מי שמפסיק. והרי אנו רואים אפילו שר כשיבוא לבית יהודי ומוצאו מתפלל – לא ידבר עמו, וימתין עד שיסיים תפילתו. ולכן עתה כל מין הפסק אסור עד גמר התפילה, וכן המנהג פשוט ואין לשנות.

וכששואלים שאלות איסור והיתר אצל המורה – יכול לענות בין פרק לפרק. אך כשהשואל הוא בר דעת – ממתין עד שגומר התפילה. וכן נכון לעשות אם לא כשהענין נחוץ לשעתו, דאז מצוה לשאול גם באמצע התפילה, והמורה מפסיק בין פרק לפרק ומשיב להשואל.

!  ה
אם לא היה לו טלית ותפילין כשהתחיל להתפלל או שכח להניחם, ובאמצע התפילה בא לו הטלית והתפילין או נזכר עליהם, פסק רבינו הבית יוסף בסעיף ב שיכול להפסיק בין הפרקים להניחם, ויברך עליהם.

והטעם פשוט: דכיון דלהניחן חייב – ממילא דמברך עליהן. דלא גרע משואל מפני הכבוד, והברכה היא כבוד המצוה. ורבינו הרמ''א כתב:

ויש אומרים שלא יברך עליהם עד אחר התפילה, והכי נהוג לענין טלית.
עד כאן לשונו, כלומר: דיש אומרים סבירא ליה דכיון דיכול לברך אחר כך, למה לו להפסיק? אבל אין זה טעם נכון, ובעל דעה זה בעצמו חזר בו <small><small>(עיין בית יוסף בבדק הבית)</small></small> מטעם שבארנו. ורק לענין הטלית יש לקיים דעה זו, דכיון דטלית אינו חובה לתפילה – אין מן הראוי שברכתו תדחה איסור ההפסק. אבל תפילין שהם חובה – בוודאי ברכתם דוחה, דהוי כמפני הכבוד.

<small><small>(עיין מגן אברהם סעיף קטן ד'. ודייק ותמצא קל.)</small></small>

!  ו
לקדיש ולקדושה ול''ברכו'' מפסיק אפילו באמצע הפסוק. דאם מפני כבוד בשר ודם מפסיקים, קל וחומר כבוד שמים. וזהו כמשיב לא כשואל, דכיון שכולם משיבים להשליח ציבור שבחו של הקדוש ברוך הוא – מוכרח גם הוא להשיב.

ולכן גם אם שמע קול רעם וברק מחויב לברך אף באמצע הפסוק מטעם שנתבאר <small><small>(מגן אברהם סעיף קטן ה')</small></small>, דזהו גם כן כמשיב ולא כשואל.

וכן מפסיק ל''מודים'', אבל לא יאמר רק ''מודים אנחנו לך'' ולא יותר. דהשאר אינו אלא תחנונים, ולא יפסיק בשבילן. וכן בקדיש לא יענה ''אמן! יהא שמיה רבה'' רק עד ''יתברך''. ושארי אמנין שבקדיש לא יענה, שאינו מעיקר הקדיש. ורק אמן שאחר ''דאמירן בעלמא'' יענה, שזהו מעיקר הקדיש.

וגם בקדושה יש אומרים שלא יענה רק ''קדוש'' ו''ברוך'', ולא ''ימלוך'' שאין זה מעיקר הקדושה. וכן משמע בתוספתא. ויש אומרים שיענה גם ''ימלוך''. ואין הכרעה בזה, ויכול לעשות כרצונו. מיהו זהו וודאי ד''נקדש'' או ''נקדישך'' או ''כתר'' לא יאמר כלל, ורק יתחיל מ''קדוש''. וכן בשבת ויום טוב שמוסיפין ''אז בקול'', ''ממקומך'', ובמוסף ''כבודו מלא עולם'', ''ממקומו...'', ו''שמע ישראל'' – לא יענה, שאינם מעיקר הקדושה. אך ''שמע ישראל'' נראה לי שיענה, כיון שכולם מקבלים עליהם עול מלכות שמים. ויענה עד ''אחד''. אמנם לדעת רבינו הבית יוסף שהבאנו בסימן ס''ה סעיף ו לא יפסיק, עיין שם.

!  ז
וכן בקריאת התורה, כשהעולה אומר ''ברכו'' יענה ''ברוך ה' המבורך לעולם ועד'', אבל ''אמן'' לא יענה. וכן כל מין ''אמן'' אסור לענות. ואף על גב דכבוד שמים הוא לענות ''אמן'', מכל מקום הא גם הוא עוסק בכבוד שמים.

ורק בדברים שיש בהם קדושת השם שאין נאמרים אלא בעשרה, כמו קדיש וקדושה, ו''ברכו'' ו''מודים'', מחויב להפסיק ולהקדישו יתברך עם כולם, ולא באמנין. ומכל מקום כתב רבינו הרמ''א בסעיף ג, וזה לשונו:

וכן ב''ברכו'' לא יאמר ''יתברך וישתבח...''. ויש אומרים ד''אמן'' שעונין אחר ברכת ''האל הקדוש'' ואחר ''שומע תפילה'' יש לזה דין קדושה, ויוכל לענות אותם בקריאת שמע. וכן עיקר. ולכל הני מילי מפסיקים מקל וחומר כשאומר תחנונים.
עד כאן לשונו, כלומר: תחנונים שאחר שמונה עשרה.

!  ח
ולא נודע לנו מה נשתנו שני אמנין אלו. ויש אומרים מפני שהם סוף ענין: סוף שלוש ראשונות וסוף ברכות אמצעיות <small><small>(מגן אברהם וט''ז)</small></small>. ובאמת גם על ''המברך את עמו...'' יענה ''אמן'' <small><small>(שם)</small></small>.

אבל אינו מובן: ומה בכך? הא אין זה דבר שבקדושה שנאמר דווקא בעשרה. ונהי ד''אמן'' של ''האל הקדוש'' נוכל לומר דנכלל בקדושה, מיהו ''אמן'' של ''שומע תפילה'' וודאי אינו ענין לקדושה. וזהו שהביאו מירושלמי פרק ''תפילת השחר'' דשני אמנים אלו יותר חובה לענות, מכל מקום אין זה ענין להפסקה במקום שאסור להפסיק. ומדברי רבינו הרמ''א מבואר שיש לאלו דין קדושה, ואינו מובן כלל.

ובאמת רבינו הבית יוסף בספרו הגדול חולק בזה, עיין שם. ונראה דטעמו לפי שזהו שבח כללי שהוא קדוש ושומע תפילת כל פה – דמי קצת לקדושת השם, ואינו דומה לכל אמנים שבברכות פרטיות.

<small><small>(ודע שהמגן אברהם בסעיף קטן ו' כתב: ועל ברכת התורה עונה ''ברוך ה'...'' וגם ''אמן''. עד כאן לשונו. ופירש בלבושי שרד דזהו על ''אמן'' שאחר ''ברוך ה'...''. ותמיהני: דאין מבואר בשום מקום שיש לענות ''אמן'' אחר ''ברוך ה' המבורך''. ונהירנא שראיתי כן מפורש באיזה קדמון, וגם אין אנו עונין ''אמן'' זה כלל. ולכן נראה דכוונת המגן אברהם הוא ''אמן'' שאחר ''נותן התורה''. והטעם: דכיון דהפסיק בשביל ''ברוך ה' המבורך'' – יכול להפסיק ביחד גם בשביל ''אמן'' זה. וסייג לזה יש מזבחים לב ב: הואיל והותר לצרעתו – הותר לקירויו, עיין שם. ומכל מקום גם זה צריך עיון.)</small></small>

!  ט
כהן שהיה קורא קריאת שמע וקראוהו לעלות לתורה, יש מי שאומר שמפסיק ועולה. ויש מי שאומר שאינו מפסיק, ויעלה אחר במקומו. ורבינו הבית יוסף בסעיף ד הכריע כדעה זו שהיא דעת הרשב''א, ואינו מפסיק.

אבל מגדולי האחרונים כתבו דנוהגים להפסיק <small><small>(לבוש ומגן אברהם סעיף קטן ח')</small></small>. רק לא יקרא עם הקורא, וכל שכן שלא יאמר לעשות ''מי שבירך'' <small><small>(שם)</small></small>. ויש שהכריע דבקריאת שמע לא יעלה, אבל בברכות קריאת שמע יעלה <small><small>(ט''ז סעיף קטן ה')</small></small>.

ודע דלאו דווקא כהן, דהוא הדין לוי וישראל <small><small>(עיין אליה רבה סעיף קטן ז')</small></small>.

ויראה לי דאם אין כהן אחר בבית הכנסת פשיטא שיעלה, וכן לוי אם אין לוי אחר. ופשוט הוא דכל זה הוא כשעומד באמצע הפרק. אבל בין פרק לפרק – וודאי יעלה. ולכן אם ביכולתו לגמור הפרק דרך הילוכו – יעשה כן. ובין גאולה לתפילה לא יעלה בכל האופנים.

ואנחנו נוהגים להפסיק ולעלות כדעת גדולי האחרונים. ויראה תיכף לירד אחר ברכה שניה. ואף שהעולה נוהג להמתין עד אחר קריאה של העולה אחריו, בכאן שעומד באמצע הפרק ירד מיד. וכבר נתבאר בסימן ס''ה דאפילו הפסיק הפסק גדול שהיה יכול לגומרה כולה, מכל מקום אינו חוזר לראש אלא למקום שעומד בו, דזה לא מקרי ''אונס'', עיין שם <small><small>(מגן אברהם שם)</small></small>.

!  י
כבר בארנו מה הן ''בין הפרקים''. ואלו הן: בין ברכת ''יוצר'' ל''אהבה'', בין ''אהבה'' ל''שמע'', בין ''שמע'' ל''והיה אם שמע'', בין ''והיה'' ל''ויאמר''. אבל בין ''ויאמר'' ל''אמת ויציב'' לא יפסיק, שלא להפסיק בין ''ה' [אלהיכם]'' ל''אמת'', כדכתיב: ''וה' אלהים אמת''. אלא יסיים ''אמת'', ואז יהיה דינו כבאמצע הפרק.

ותמיהנו למה לא הזכירו הפוסקים שב''יוצר'' אחר קדושה הוי כתחילת הברכה, כמו שכתבתי בסוף סימן נ''ט לענין שהשני אינו מתחיל אלא משם, מטעם הירושלמי דכאן הוי כתחילת הברכה, ואם כן ליהוי דינו כבין פרק לפרק. וצריך לומר דרק לענין דינא דשם מחשב כתחילת ברכה, ולא לענין הפסקה. וראיה: שהרי במשנה שנינו: ''ואלו הן בין הפרקים: בין ברכה ראשונה לשניה'' – משמע להדיא דקודם זה ליכא ''בין הפרקים''. מיהו מלשון הירושלמי פרק ''אין עומדין'' משמע להדיא דמ''לאל ברוך'' הוי ממש כתחילת ברכה, עיין שם. וצריך עיון.

!  יא
היחיד כשסיים ''אמת'' והמתין על החזן עד שיסיים, אף על פי ששהה זמן מרובה, מכל מקום לא יתחיל אחר כך מן ''אמת'' אלא מן ''ויציב''. וכן כשמפסיק אחר ''אמת'' לדברים שמפסיקים באמצע הפרק כמו שנתבאר, לא יתחיל אחר כך ''אמת'' אלא ''ויציב''. דשני פעמים ''אמת'' זה אחר זה אסור לומר.

ויש מי שרוצה לומר דגם ''ויציב'' יאמר עם ''אמת'', מפני שהוא גם כן לשון ''אמת'' בארמית. ואין המנהג כן.

<small><small>(עיין מגן אברהם סעיף קטן ט'. ודע דב''עזרת'' אנו אומרים שני פעמים ''אמת'': ''אמת אתה הוא אדון...'', ''אמת אתה הוא ראשון...''. ואין זה כשני פעמים ''אמת'' כיון שיש הפסק בתיבות אחרות. ועל פי זוהר ויקהל דף רי''ז ע''א יש לומר ארבע פעמים ''אמת'', וכן מנהג הספרדים. והחזנים המנגנים ''אמת אמת'' כמה פעמים – עון גדול הוא.)</small></small>

!  יב
איתא בפסחים <small><small>(קיז ב)</small></small>: בקריאת שמע ''גאל ישראל'' שהוא על העבר, ובתפילה ''גואל ישראל'' שהוא על העתיד.

וכבר תמהו הגדולים על מה שמסיים שליח הציבור במערבית של יום טוב ''מלך צור ישראל וגואלו'' שהוא נגד הגמרא <small><small>(ט''ז סעיף קטן ו', וב''ח ומגן אברהם ריש סימן רל''ו)</small></small>. ויש מי שתירץ דדווקא גאולה דשחרית קאי רק על העבר, אבל דערבית קאי גם לעתיד <small><small>(מגן אברהם שם)</small></small>. ויש מי שתירץ דגם ''גואל'' הוא לשון הוה, וכל הוה משמש גם בעבר <small><small>(ט''ז שם)</small></small>. ויש מי שאומר שטוב לומר ''וגאלו'' בלא וי''ו אחר הגימ''ל, והוא לשון עבר <small><small>(ב''ח שם)</small></small>. וכולם דחוקין. ויש מהגדולים שהנהיגו ששליח הציבור מסיים ''גאל ישראל'' כבכל השנה, וכן אנחנו נוהגים. ולמה לנו לכנוס בפרצות דחוקות?

!  יג
כתבו רבותינו בעלי התוספות בריש פרק שני דברכות דרבינו תם היה רגיל להמתין ב''עושה פלא'' כדי לענות קדיש וקדושה עם הציבור, עיין שם. ומבואר דסבירא ליה דבין גאולה לתפילה חמור מבאמצע הפרק, והוי כתפילה ממש שאין להפסיק לשום דבר. וכן כתב שם המרדכי בשם ראבי''ה, שאסור להפסיק לקדיש ולקדושה אחר ''גאל ישראל'' דשחרית, עיין שם. וכן כתב במהרי''ק <small><small>(שורש מ''ב)</small></small>, וכן כתב בעל תרומת הדשן <small><small>(סימן י''ב)</small></small>. וכן הכריע רבינו הבית יוסף בספרו הגדול, עיין שם. אף על פי שהרוקח כתב שיש לענות קדיש וקדושה ו''ברכו'' אחר ''גאל ישראל'' <small><small>(רוקח סימן שכ''א)</small></small>, מכל מקום הלכה כרבים.

ולכן העומד שם בתפילה, והוא רואה שהציבור יאמרו תיכף קדיש או קדושה או ''ברכו'' – ימתין ב''שירה חדשה'' או ב''צור ישראל''. וטוב יותר להמתין ב''תהילות לאל עליון'', ששם עומדים על פי הזוהר.

ודע שצריך לומר ''לָמלך אל חי וקיים'' בקמ''ץ, וכן ''תהילות לָאל עליון'' הלמ''ד בקמ''ץ <small><small>(פרי עץ חיים)</small></small>.

!  יד
ובענין עניית ''אמן'' של גאל ישראל יש מחלוקת: דהטור כתב דגם כשמתפלל בעצמו עונה ''אמן'', עיין שם. דסבירא ליה דצריך לענות ''אמן'' אחר ברכת עצמו כשהוא בסוף ענין. ואנחנו אין מנהגינו כן אלא אחר ברכת ''בונה ירושלים'' שבברכת המזון.

ולפי זה היה נראה שלא לענות ''אמן'' אחר שסיים שליח הציבור ''גאל ישראל''. וקל וחומר הוא מקדושה, שאין מפסיקין כמו שכתבתי. וכן הוא דעת הזוהר שלא לענות ''אמן'', וכן פסק רבינו הבית יוסף בסעיף ז.

אבל רבינו הרמ''א כתב שם דיש אומרים דעונין ''אמן'' אחר שליח הציבור ולא אחר ברכת עצמו. וצריך לומר דסבירא ליה דזה עדיף מקדושה, משום דחיובא דברכה עצמה היא, דכשם שאומר הברכה כמו כן עונה ''אמן'' על ברכת שליח הציבור כבכל הברכות, וזה לא מקרי הפסק. ומכל מקום מנהגינו אינו כן.

<small><small>(וכן כתב האליה רבה סעיף קטן י' כי הרא''ם חולק בזה. וכן כתב השל''ה שאין לענות ''אמן'' אחר שליח הציבור. והמגיד הזהיר להבית יוסף שלא לענות.)</small></small>

!  טו
ודע שיש מי שכתב בלשון זה:

והמדקדקים ממתינים ב''צור ישראל'' כדי לענות ''אמן''. ובסעיף ט משמע שיש להמתין ב''שירה חדשה''. ונראה לי דאם ירצה יוכל לכוין לסיים עם שליח הציבור, ואז אינו מחויב לענות ''אמן''.
עד כאן לשונו <small><small>(מגן אברהם סעיף קטן י''א)</small></small>. והנה זה שכתב לסיים עם שליח הציבור אתי שפיר, דאף על גב שבסימן נ''ט יש שחולק בזה, וסבירא ליה דאם סיים עם שליח הציבור בשווה עונה ''אמן'', מכל מקום ב''אמן'' ד''גאל ישראל'' וודאי שלא יענה. וגם בכל האמנים תופסין כן לדינא, כמו שכתבתי שם.

אמנם מה שכתב להמתין ב''צור ישראל'' או ב''שירה חדשה'' כדי לענות ''אמן'' – דברים תמוהים הם, דהא באמצע הפרק אסור לענות ''אמן'' לבד ''אמן'' ד''האל הקדוש'' ו''שומע תפילה'' כמו שנתבאר. וזה שהביא מסעיף ט – זהו לענין קדיש וקדושה כמבואר בשולחן ערוך שם, ולא לעניית ''אמן''. ולכן ליתא להך דינא.

<small><small>(וגם האליה רבה סעיף קטן י''ג והפרי מגדים תמהו עליו, עיין שם.)</small></small>

ואולי בשבת ויום טוב שיש דעה דסבירא ליה דאינו צריך להסמיך גאולה לתפילה, כמו שכתבתי לקמן סימן קי''א, אפשר יש להתיר לענות ''אמן'' אחר ''גאל ישראל'' אם סיים הברכה קודם שליח הציבור. אבל באמצע וודאי אסור.

ודע דיש מי שאומר דההמתנה לענות קדושה הוא רק קודם ''שירה חדשה'' ולא אחר כך <small><small>(אליה רבה)</small></small>. ואיני יודע הפרש בזה. ואולי לפי נוסח ספרד שאין אומרים ''צור ישראל'' אלא ''ונאמר גואלינו...'' אתי שפיר, משום דאחר כך אין שום המשך כמובן. אבל לנוסח אשכנז שאומרים ''צור ישראל'' הרי יש עוד תפילה, ואין הפרש בין קודם ''שירה חדשה'' לאחר כך.

!  טז
כתב רבינו הבית יוסף בסעיף ח:

צריך לסמוך גאולה לתפילה. ולא יפסיק לאחר שאמר ''גאל ישראל'' רק אם אירעו אונס, שלא הניח תפילין ונזדמנו לו בין גאולה לתפילה – מניח אז, ולא יברך עליהם עד אחר שיתפלל. אבל טלית לא יניח אז. ואם עד שלא אמר ''גאל ישראל'' נזדמנו לו טלית ותפילין – מניחם, ולא יברך עליהם עד אחר תפילה.
עד כאן לשונו. ורבינו הרמ''א כתב על זה:

ויש אומרים שקודם ''גאל ישראל'' יברך על התפילין, והכי נהוג.
עד כאן לשונו. ודבריו תמוהים: דבסעיף ב לענין ''בין הפרקים'' הביא יש אומרים שלא לברך על התפילין. ובכאן באמצע הפרק קודם ''גאל ישראל'' הביא יש אומרים שיברך. והלבוש השמיט באמת הגה''ה זו.

אמנם המנהג שכתב אתי שפיר, דשם כתב המנהג שעל הטלית אין לברך אבל על התפילין יברך, וכאן הוא בתפילין. ונראה דסבירא ליה דכל חיוב גמור שבא בשעת מעשה בחיוב מצדו, כמו ''אמן'' של ''גאל ישראל'', וברכה של תפילין הבא לו בשעתו – רשאי להפסיק. אבל מכל מקום מנהגינו אינו כן, ואין מברכין על התפילין, ולא ''אמן'' ד''גאל ישראל''.

!  יז
וכיצד משכחת לה שיתפלל בלא תפילין? כגון שאירע לו אונס ויעבור זמן קריאת שמע – מוכרח לקרות בלא תפילין. וכשיראה שיעבור זמן תפילה – יתפלל גם בלא תפילין <small><small>(מגן אברהם סעיף קטן י''ב)</small></small>.

ומי שאין לו תפילין בשעה שהציבור מתפללין – מוטב שיתפלל ביחידות כשיהיה לו תפילין, דתפילה בתפילין עדיף מתפילה בציבור <small><small>(שם)</small></small>, ובלבד שלא יעבור הזמן. אבל על טלית אין להמתין כלל, ויתפלל בציבור בלא טלית.

וכבר נתבאר בסימן ס''ב דכל מי שלא אמר ''אמת ויציב'' שחרית ו''אמת ואמונה'' ערבית – לא יצא ידי חובת הברכות. וגם הקריאת שמע אינה בהידור כתיקון חכמים, עיין שם. וכתב הטור בשם הירושלמי: צריך להזכיר ב''אמת ויציב'' יציאת מצרים, ומלכות, וקריעת ים סוף, ומכת בכורות. ונראה דזהו לעיכובא, וכן משמע מהרשב''א <small><small>(י''א עיין שם)</small></small>. וגם בערבית מזכירין כל זה. ויש להתיישב בזה אם כל אלו מעכבים בדיעבד.

!  יח
כתב רבינו הרמ''א בסעיף י:

מי שהוא אנוס ודחוק, ואין לו פנאי להתפלל מיד אחר קריאת שמע – יקרא קריאת שמע עד ''אמת'', וימתין לומר שאר הברכה עד שיתפלל, שאז יאמר ''ויציב ונכון...'' ויתפלל, כדי שיסמוך גאולה לתפילה.
עד כאן לשונו. ביאור דבריו: כגון שעמד להתפלל על דעת לגמור כל התפילה, ובהגיעו לקריאת שמע נזדמן לו אונס שמוכרח להפסיק – יפסיק ב''ויציב'', ולא אחר כך. אבל יודע מקודם שלא יוכל להתפלל כל התפילה, ומתיירא שיעבור זמן קריאת שמע – יקרא קריאת שמע בלא ברכות, ואחר כך יקרא קריאת שמע עם הברכות ויתפלל.

<small><small>(ובזה אתי שפיר קושית המגן אברהם סעיף קטן ט''ו, וכן כתב הפרי מגדים.)</small></small>

~ סימן סז - דין ספק אם קרא קריאת שמע

!  א
כתבו הרמב''ם בפרק שני והטור והשולחן ערוך:

ספק אם קרא קריאת שמע – חוזר וקורא, ומברך לפניה ולאחריה. אבל אם יודע שקראה אלא שמסופק אם בירך לפניה ולאחריה – אינו חוזר ומברך.
עד כאן לשונם. ביאור הדברים: דקריאת שמע דאורייתא, ולכן בספק – חוזר וקורא כדין ספיקא דאורייתא לחומרא. ולכן אף להסוברים דמן התורה אין חיובו אלא בפסוק ראשון או בפרשה ראשונה, כמו שכתבתי בריש סימן נ''ח, וכל שכן בברכות שהם לגמרי מדרבנן, מכל מקום כיון שמתחייב בעיקר חיובו – מתחייב בכל, שכן היתה התקנה <small><small>(רשב''א בתשובה סימן ש''כ)</small></small>.

ועוד: דכל שחיובו מן התורה בספק – צריך לברך, כמו יום טוב שני של גליות. ואף על גב דבכמה ספיקות של תורה אין מברכין, כמו ספק מילה באנדרוגינוס, ובתקיעת שופר, וכיוצא באלו – זהו מטעם דשם יש ספק בעיקר חיובן. אבל הכא החיוב ברור אלא שהספק שמא כבר קיים, ולכן כיון דמספק – חוזר וקורא קוראה כולה עם ברכותיה. אבל כשהספק הוא רק בהברכות – אינו מברך, דספיקא דרבנן לקולא, וגם קצת חשש ברכה לבטלה יש בזה. אבל כשהספק הוא גם בקריאת שמע – אין כאן חשש ברכה לבטלה, דמדינא כן הוא כמו שכתבתי.

!  ב
ופשוט הוא דמיירי שיש כאן ספק על הכל: על הקריאת שמע ועל הברכות. אבל אם הספק הוא רק על קריאת שמע, והברכות וודאי קרא – פשיטא שאומר הקריאת שמע ולא הברכות, דהברכות אינם שייכים לקריאת שמע כמו שכתבתי בסימן נ''ט.

אך דיש לומר דאם פשיטא ליה דאמר ''אמת ויציב'' – גם קריאת שמע אינו חוזר וקורא, דוודאי קרא גם קריאת שמע דסירכיה נקיט ואתי. כמו שכתבתי בסימן ס''ד, דכשפתח ''למען ירבו'' אמרינן דוודאי אמר ''והיה אם שמע'' דסרכיה נקיט, עיין שם. והכא נמי כן הוא. ואם ברי לו שברכות שלפני קריאת שמע אמר, והספק הוא מקריאת שמע והברכות שלאחריהן – קורא קריאת שמע והברכות שלאחריהן.

!  ג
והנה מה לפי מה שנתבאר, דכל ספק תורה שחייב מפני הספק חייב גם בהברכה; ולפי זה אם ספק אצלו בנטילת לולב בסוכות ובתקיעת שופר בראש השנה, דחוזר ונוטל וחוזר ותוקע – צריך לברך. והרי קיימא לן דאינו מברך <small><small>(מגן אברהם סימן תקפ''ה סעיף קטן ג' בשם הריב''ש)</small></small>. וכן הוא הדין בכל ספק מצוה דאורייתא, שמספק חייב לעשותה אבל אינו מברך.

ואין למידין מיום טוב שני של גליות שהוא חיוב תמידי וכך תיקנו חכמים, ולא בספק מקרה שאינו חוב תמידי. וכבר הבאנו סברא זו ביורה דעה סימן כ''ח סעיף י''א בשם הרא''ש ריש פרק ''כיסוי הדם'', עיין שם. וראיתי לגדולים שתמהו גם כן על סברא זו <small><small>(הגר''א והפרי מגדים)</small></small>. אלא וודאי שאין למידין מדין זה על כל הדברים.

!  ד
ובאמת בתשובה הרשב''א שם כתב רק שכך היתה התקנה בקריאת שמע. וכתב עוד שאפילו ברי לו שקרא פסוק ראשון דקיים קריאת שמע דאורייתא לשיטתו, מכל מקום חוזר וקוראה בברכותיה מטעם שכך היתה התקנה, עיין שם. אבל לא ידענו מנלן שכך היתה התקנה, דבגמרא אינו מבואר זה. וצריך עיון.

<small><small>(ואולי מן ''הקורא מכאן ואילך''.)</small></small>

!  ה
כבר כתבנו בסימן נ''ח שיש מחלוקת כמה הוא חיובו של תורה בקריאת שמע: יש אומרים פסוק אחד, ויש אומרים פרשה ראשונה, ויש אומרים שני פרשיות. ולדעתינו לדעת הרמב''ם כולן הן מן התורה, עיין שם.

וראיתי לאחד מגדולים שכתב דשניהם אמת: דמן התורה כל השלוש פרשיות חייב לקרותם, ולהיפך יוצא מן התורה בפסוק ראשון, מידי דהוה אתלמוד תורה שחייב מן התורה ללמוד, ואם למד קצת ביום וקצת בלילה – קיים ''והגית בו יומם ולילה''. ואם למד כל היום וכל הלילה מקיים גם כן ''והגית בו יומם ולילה'' <small><small>(לחם משנה פרק שני הלכה י''ג בשם קרית ספר, עיין שם)</small></small>. וסברא גדולה היא, דכמו שבתלמוד תורה כל מה שלומד יותר יש לו שכר יותר, כמו כן בקריאת שמע: כולן מן התורה, ומכל מקום יצא באחד מהם <small><small>(ויתורץ רש''י ריש ברכות)</small></small>.

!  ו
הדבר פשוט דכל מה שנתבאר בספק קרא קריאת שמע, שחוזר וקוראה בברכותיה – זהו כשעדיין זמן קריאת שמע. אבל אם כבר עבר זמן קריאת שמע – אינו קוראה בברכותיה. דזה שאמרו ''הקורא מכאן ואילך לא הפסיד'' ברכות – אינו אלא כשוודאי לא קרא, ולא בספק. ופשוט הוא.

!  ז
זכירת יציאת מצרים בכל יום וכן בכל לילה הוי מן התורה, כמבואר בגמרא <small><small>(כא א)</small></small>.

ופשוט הוא דחייב להזכיר בפה ואינו יוצא בהרהור, דהא קיימא לן דהרהור לאו כדיבור דמי. ועוד: דבכל ''זכור'' הכתוב בתורה הפירוש בפה, והכא נמי כן.

ומה שמוני המצות לא מנאו זכירת יציאת מצרים בכללי המצות, נראה לי משום דבתורה כתיב: ''למען תזכור את יום צאתך...'', ולא כתיב בלשון ציווי ''זכור את יום...''. אלא הזכירה היא גלל הדברים הקודמים שבפסוק שם, ולכן אם כי מן התורה היא – אינה נכנסת במנין המצות.

ויראה לי שזהו ההפרש בין ליל פסח לכל הלילות, דלכאורה כיון דגם בלילה חיובא דזכירת יציאת מצרים, אם כן איזה הפרש יש? אבל לפי מה שכתבתי ההפרש דשם הוה חיוב עצמי, והיא מצות עשה גמורה ומנאוה בכלל המצות. ועוד הפרשים יש, ומבואר במקום אחר.

<small><small>(חיובא דיציאת מצרים דיום הוא כל היום. ואם נזכר בבין השמשות – מזכירה. וחיובא דלילה עד עלות השחר. עיין שאגת אריה שהאריך בזה.)</small></small>

~ סימן סח - כיצד נוהגים באמירת פיוטים

!  א
בדבר הפיוטים שנהגו לומר בברכות ''יוצר אור'' ובברכות שלאחר קריאת שמע, אם כי יש מהגדולים שלא היה דעתם נוחה מזה, מכל מקום כבר רבו גאוני עולם וקדושי עליון והכריעו להתיר. וכבר נחלקו בזה רבינו יוסף טוב עלם, ורבינו אליהו, ועלתה בידם להתיר <small><small>(הג''א סוף פרק קמא)</small></small>. ואין זה בכלל מה שנינו <small><small>(יא א)</small></small>:

מקום שאמרו להאריך – אינו רשאי לקצר. לקצר – אינו רשאי להאריך.
דזהו לענין ברכות קצרות שבלא חתימה, וארוכות בחתימה, וכמו שמסיים אחר כך: ''מקום שאמרו לחתום...'', עיין שם.

ואדרבא דתנן התם: ''אחת ארוכה ואחת קצרה''. ופירש רבינו תם שהכי פירושו: בין ארוכה בין קצרה, כלומר: אם ברצונו להאריך באמצע – יכול להאריך. ואם ברצונו לקצר באמצע – יכול לקצר. רק שלא ישנה מברכה חתומה לאינה חתומה, ומאינה חתומה לחתומה. וכך מבואר בתוספתא פרק קמא דברכות, וזה לשון התוספתא:

ולמה אמרו ''אחת ארוכה ואחת קצרה''? מקום שאמרו להאריך..., לחתום...
עד כאן לשונו.

!  ב
וזה שאמרו חכמינו ז''ל <small><small>(לד א)</small></small> שלא ישאל צרכיו לא בשלוש ראשונות ולא בשלוש אחרונות, כבר כתבו שם רבותינו בעלי התוספות בשם רב האי גאון ורבינו חננאל דזהו ביחיד ולא בציבור. ולכן אומרים בעשרת ימי תשובה ''זכרנו לחיים'', ו''מי כמוך'', ו''כתוב'', ו''בספר חיים''.

ומחבריהם היו גאוני עולם וקדושי עליון, כרבי אליעזר הקליר ורבינו שמעון הגדול, ורוח הקודש שורה עליהם. וכתבו הקדמונים כשפייט הקלירי ''וחיות...'' – ליהטה אש סביבותיו. ומי לא יראה שעל כל דבריהם שורה קדושה, ויראה והשתפכות הנפש? ותיפח רוחם של הכסילים האומרים שלשונם מגומגם, הלא אנו רואים התפילות של הקלירי בראש השנה ויום הכיפורים, וטל וגשם – נוחים וקלים להבין, וקדושה וטהרה חופפת עליהם. וזה שעשו כמה פיוטים בלשונות חדים ומסותרים – עשו בכוונה לדעתי, מפני שגילו בהם סודות נוראים. ולכן הסתירו דבריהם הקדושים כדרכם בקודש.

!  ג
האר''י ז''ל לא היה אומר פיוטים ופזמונים אלא מה שסידרו הראשונים כגון הקלירי, שנתקנו על דעת האמת. והמנהגים שנהגו בנוסחות התפילה אין לשנות ממנהג המקום, כי שנים עשר שערים בשמים נגד שנים עשר שבטים, וכל שבט יש לו שער ומנהג, לבד מה שנזכר בגמרא שווה לכל <small><small>(מגן אברהם)</small></small>. וזה לשון הירושלמי בפרק שלישי דעירובין: אף על פי ששלחנו לכם סדר תפילה – לא תשנו ממנהג אבותיכם <small><small>(שם)</small></small>.

ובאמת בעיקרי הדברים כל הנוסחאות שוות, במנין הברכות והפתיחות והחתימות. וגם באמצעיות הברכה אין הפרש רק בתיבות שאין בהם הפרש אם כה ואם כה, כמו בברכת ''אתה חונן'' שבאשכנז אומרים ''דעה בינה והשכל'' ובספרד אומרים ''חכמה בינה ודעת'', וכן בכל הברכות כיוצא בזה. ומה בכך? ולכולנו תורה אחת, ומשפט אחד, ותפילה אחת, ומי כעמך ישראל גוי אחד בארץ. וחלילה וחס לעשות פירוד, או לאמר שחס ושלום יש פירוד בין ישראל. והאומר כן הוא כסיל ובער.

!  ד
וזה לשונו רבינו הרמ''א על מה שכתב רבינו הבית יוסף:

יש מקומות שמפסיקין בברכות קריאת שמע לומר פיוטין. ונכון למנוע מלאומרם.
וכתב על זה:

ויש אומרים דאין איסור בדבר, וכן נוהגים בכל המקומות לאומרם. והמיקל ואינו אומרם לא הפסיד. ומכל מקום לא יעסוק בשום דבר, ואפילו בדברי תורה אסור להפסיק ולעסוק, כל זמן שהציבור אומר פיוטים. כל שכן שאסור לדבר שיחה בטילה. ומכל מקום מי שלומד על ידי הרהור, שרואה בספר ומהרהר – לית בה איסורא, דהרהור לאו כדיבור דמי. אלא שמתוך כך יבואו לדבר, ויבואו לידי הפסק. ועל כן אין לאדם לפרוש עצמו מהציבור במקום שנהגו לאומרם, ויאמר אותם עמהם.
עד כאן לשונו. ויש נוהגים שלא לאמר אותם שקודם שמונה עשרה, אבל הפייט שבחזרת שליח הציבור אומרים. וכן נכון לעשות, וליזהר שלא לבטל שום פיוט מהציבור, כי חס ושלום יענש.

וכתב הב''ח שאחד מן הגדולים בימיו התחיל לבטל מלומר קרוב''ץ, ולא הוציא שנתו, עיין שם. וקרוב''ץ הוא ראשי תיבות: קול רנה וישועה באהלי צדיקים.

<small><small>(המגן אברהם סעיף קטן א' הביא מרבינו משה פרץ שנכון לומר פיוטים קודם ברכת ''יוצר אור'' ואחר כך יברך, עיין שם. ונראה לי דנכון הוא. ומה שכתב המגן אברהם מסימן נ''ד צריך עיון, דאיך מקרי זה הפסק? עיין שם. ודייק ותמצא קל.)</small></small>

~ סימן סט - דין פורס על שמע

!  א
תנן במגילה <small><small>(כג ב)</small></small>:

אין פורסין על ''שמע'', ואין עוברין לפני התיבה בפחות מעשרה.
ולפירוש רש''י כפי מה שביאר הר''ן, הכי פירושו: כגון שהיו כאן עשרה בני אדם שהתפללו כל אחד בפני עצמו ביחידות, ולא שמעו לא קדיש ולא קדושה – עומד אחד מהם ואומר קדיש, ו''ברכו'', וברכה ראשונה ד''יוצר''. וזהו לשון ''פורסין'' כמו ''פרוסה'', כלומר: מחצית הברכות.

ואם תאמר: למה להו ברכה זו, הא כבר אמרו זה ביחידות? ויש לומר: או מפני קדושת ''יוצר'', אם נאמר דאינו אומרה ביחיד כמו שיש סוברין כן, כמו שכתבתי בסימן נ''ט. או כיון ששליח הציבור אומר להם ''ברכו'' – בעל כרחם צריכין לברך איזה ברכה. דאם לא כן נראים ככופרים חס ושלום, שאומר להם לברך ואינם מברכים, לכך מברכים ''יוצר אור'' <small><small>(בית יוסף)</small></small>.

ואינו מובן: הא ענו ''ברוך המבורך לעולם ועד'', מה שייך ככופרים? הרי גם בקריאת התורה כן הוא <small><small>(רמ''א בדרכי משה)</small></small>.

!  ב
וזהו שכתב רבינו הבית יוסף בסעיף א:

אם יש בני אדם שהתפללו... ביחיד... – עומד אחד מהם ואומר קדיש, ו''ברכו'', וברכה ראשונה...
עד כאן לשונו. וכתב עליו רבינו הרמ''א:

ועכשיו לא נהגו לומר כל ברכת ''יוצר אור''. אלא אומרים קדיש ו''ברכו'', והם עונים אחריו ''ברוך...''.
עד כאן לשונו, וזהו מטעם שבארנו.

ודע דקודם קדיש צריכין לומר איזה מזמור, דכבר נתבאר בסימן נ''ו דאין אומרים קדיש אם לא אמרו מקודם שום דבר.

!  ג
והא דתנן: ''ואין עוברין לפני התיבה'' – גם כן אענין זה קאי. דאותם שהתפללו ביחידות, ואומרים קדיש, ו''ברכו'', ו''יוצר'', עומד אחד מהם ואומר אבות וגבורות וקדושה ו''אתה קדוש''. ולמה עושים כן? כדי לומר קדושה שלא שמעו עדיין מפני שהתפללו ביחידות. וזהו שכתב רבינו הבית יוסף:

לאחר שסיימו ברכת ''יוצר אור'' אומר אבות וגבורות וקדושה ו''אתה קדוש'', וזה נקרא ''עובר לפני התיבה''.
עד כאן לשונו. וזה שעושה הקדושה גומר כל השמונה עשרה, כמו שכתב רבינו הרמ''א שם, וזה לשונו:

מי שעובר לפני התיבה ואמר שלוש ברכות הראשונות – ישלים כל התפילה ולא יפסיק, אף על פי שכבר התפלל. אבל האחרים יכולים להפסיק אחר כך. וכל שכן אם לא התפלל הפורס. והעובר לפני התיבה תחילה שישלים, אף על פי שיצטרך לקרוא אחר כך קריאת שמע, ולא יסמוך גאולה לתפילה.
עד כאן לשונו. כלומר: אף שעדיין לא התפלל – יפרוס על שמע ויתפלל שמונה עשרה, ואחר כך יאמר ''אהבה רבה'' וקריאת שמע, ו''עזרת'' עד ''גאל ישראל''.

והדבר תמוה: למה יעשה כן? יתפלל כסדר, והמה ימתינו עד שיגיע לשמונה עשרה, ויתפלל בקול רם ויאמרו קדושה <small><small>(וכן כתב המגן אברהם סעיף קטן ו')</small></small>.

!  ד
ואין לשאול לפירוש זה למה פלגינהו במשנה לתרתי בבי: ''אין פורסין על שמע'' ו''אין יורדין לפני התיבה''? הא חדא מילתא היא: שיורד לפני התיבה, ופורס על שמע, ואומר שלוש ראשונות עם הקדושה.

אך באמת הירושלמי שאל זה, ותירץ דקא משמע לן דשני דברים הם, לענין אם התחילו בעשרה ויצאו מקצתן דמשלימין ענין זה, כמו שנתבאר דין זה בסימן נ''ה. ולכן פלגינהו בתרתי, להשמיענו דאם התחילו בעשרה בפריסת שמע, ויצאו מקצתן – גומרין הפריסה גם בלא עשרה. אבל אין אומרים קדושה, דמילתא אחריתי היא.

!  ה
והנה אם כי פירוש זה הביאו הטור והשולחן ערוך להלכה, מכל מקום מעולם לא נהגו כן.

ויש מהגדולים שהתרעם על זה, דאחרי שכבר התפללו ביחידות פרח מינייהו חובת קדיש וקדושה, כמו בברכת המזון חובת זימון, כשברכו ברכת המזון כל אחד בפני עצמו <small><small>(רדב''ז חחק ראשון סימן רמ''א)</small></small>.

ואיני רואה שום דמיון זה לזה: דהתם זימון ליכא בלא ברכת המזון, ולכן בלא ברכת המזון ליכא זימון. מה שאין כן קדיש ו''ברכו'', יש גם בלא תפילה כמו בברכת התורה. וגם קדושה, אם ישמע כמה קדושות – מחויב לענות. ואם כן למה לא יעשו כן?

ובאמת גם עתה עושין כן במקצת, והיינו שיש בכמה מקומות שקודם חזרת שליח הציבור עומד אחד ואומר קדיש ו''ברכו'', וזהו מפני הבאים אחר ''ברכו'' <small><small>(וכמו שכתב הט''ז בסעיף קטן א')</small></small>. ובשני וחמישי אין צורך לעשות כן, שהרי ישמעו ''ברכו'' בקריאת התורה, וקדישים גם כן הרבה ישמעו עוד.

אבל לעשות קדושה כשכולם התפללו – אין המנהג בימינו. ואני אומר הטעם: לא מפני שכבר פרח חובה מינייהו, אלא מפני שהרמב''ם והגאונים מפרשים פירוש אחר לגמרי במשנה זו, כמו שיתבאר. ולפי פירושם לא נשנה במשנה דין זה כלל, לפיכך לא נהגו כן <small><small>(כן נראה לפי עניות דעתי)</small></small>.

!  ו
והר''ן כתב דהגאונים פירשו משנה זו באופן אחר לגמרי, ו''פורסין'' אינו לשון ''פרוסה'' אלא לשון ''התחלה''. והכי פירושו: אין מתחילין בברכות של קריאת שמע, שיברך האחד ויצאו אחרים בברכתו, אלא בעשרה. מה שאין כן בשאר ברכות, כגון קידוש והבדלה וכיוצא בהן, שהיחיד אומרה וחברו יחידי שומעה ויוצא, דשומע כעונה. אבל בכאן צריך דווקא עשרה, בין בקריאת שמע וברכותיה ובין בתפילה.

והר''ן הקשה עליהם דבשלהי ראש השנה אמרינן דאין מוציאין אלא את שאינו בקי. אבל הבקי – אין מוציאין אפילו בעשרה, עיין שם. אך אין זה קושיא, דהגאונים סוברים כמו שכתב רבינו הרמ''א סוף סימן נ''ט, דאין זה רק בתפילה ולא בקריאת שמע וברכותיה. וכבר בארנו זה שם.

!  ז
ונראה להדיא דגם הרמב''ם בפרק שמיני מתפילה דין ד ודין ה הלך בשיטת הגאונים, וזה לשונו:

וכיצד היא תפילת הציבור? יהיה אחד מתפלל בקול רם והכל שומעים. ואין עושין כן בפחות מעשרה גדולים ובני חורין, ושליח ציבור אחד מהם. ואפילו היו מקצתן שכבר התפללו ויצאו ידי חובתן – משלימין להם לעשרה, והוא שיהיו רוב שלא התפללו...
וכן לא יהיה אחד מברך ברכת שמע, והכל שומעים ועונים אחריו ''אמן'', אלא בעשרה. וזהו הנקרא ''פורס על שמע''.
עד כאן לשונו, הרי להדיא כפירוש הגאונים.

<small><small>(והראב''ד שם בהשגה הולך בשיטת רש''י, עיין שם.)</small></small>

!  ח
והנה זה שכתב דבעינן רוב שלא התפללו, יש בזה דעות. כמו שכתב הטור דרבינו תם סובר דצריך שבעה שלא שמעו, ותלמידי רש''י כתבו בשמו דאפילו בשביל אחד שלא שמע – מותר, עיין שם. וזהו דעת רבינו הבית יוסף, שכתב:

וצריך לחזור אחר ששה שלא שמעו, דהיינו רוב העשרה. ואם אינם נמצאים, אפילו בשביל אחד שלא שמע אומרים. ואפילו מי ששמע יכול לפרוס על שמע ולעבור לפני התיבה בשביל אותו שלא שמע. ומכל מקום אם אותו שלא שמע בקי לפרוס על שמע ולעבור לפני התיבה – מוטב שיפרוס ויעבור לפני התיבה הוא, משיפרוס ויעבור לפני התיבה אחר שכבר שמע.
עד כאן לשונו.

!  ט
והנה מנהגינו עתה דמי שבא לבית הכנסת אחר התפילה, כשמגיע ל''יוצר אור'' אם ירצה אומר קדיש ו''ברכו'', והכל עונין ''ברוך...'' ולא יותר. ואחר כך כשמגיע לשמונה עשרה אומר אבות וגבורות בקול רם, ואומר קדושה והכל עונין אחריו ''קדוש'' ו''ברוך'' ו''ימלוך''. ואחר כך אומר ''אתה קדוש'' והכל עונין ''אמן'', ואחר כך מתפלל בלחש כל התפילה.

ומנהג זה אתי שפיר לכל הדעות. דאפילו למי שמצריכים רוב שלא שמעו דווקא, זהו כשאומר גם ברכת ''יוצר אור''. ובשמונה עשרה גומר השמונה עשרה גם כשכבר התפלל, כמו שכתבתי. אבל קדיש ו''ברכו'' בלבד, וכן הקדושה – מתפלל זה שמתפלל עתה מותר לכל הדעות.

ויראה לי דזה שאומר קדושה כמו שכתבתי – לא יאמר ''לדור ודור נגיד גדלך'' לפי מנהג אשכנז, דזה לא נתקן אלא לשליח הציבור ולא ליחיד. אלא יאמר ''אתה קדוש'' <small><small>(כן נראה לי ברור)</small></small>.

!  י
דבר פשוט הוא דמי שהיה בבית הכנסת בשעת ברכו וקדושה אף שהמה לא התפללו עדיין או שעומדים בפסד''ז מכל מקום אין פורסים בשבילם על שמע ויש מקומות שנהגו דמכל מקום בהגיעם לברכו פורסים בשבילם על שמע או שהוא עצמו אומר קדיש וברכו בהגיעו ליוצר אור ואין זה מנהג נכון ומימינו לא שמענו מנהג זה <small><small>(זהו אריכת דברי המגן אברהם בשם הרמ''ע ומ''ש בשם הבית יוסף והד''מ כבר נתבאר זה עיין שם ודייק ותמצא קל.)</small></small>

!  יא
כתב רבינו הרמ''א:

יש אומרים שפורסין בקריאת שמע של ערבית כמו בשחרית. ולא נהגו כן, משום דליכא קדיש בערבית כמו בשחרית.
עד כאן לשונו. כלומר: דבערבית ליכא רק ''ברכו''. ולא חששו ל''ברכו'' בלבד, לפרוס על שמע מפני זה.

מיהו נראה לי דזהו לפי הפריסה לברך גם הברכה ראשונה. אבל לעשות ''ברכו'' בלבד יכולין גם בערבית, ולמה יגרע ערבית משחרית? וכן הוא המנהג הפשוט: דמי שלא התפלל עדיין ערבית, ויש עשרה שכבר התפללו – עומד ואומר ''ברכו'', והכל עונים ''ברוך...''.

ולפי מנהג הספרדים שאומרים גם בערבית קדיש קודם ''ברכו'', ואומרים מקודם פסוקים – לא יאמרו הקדיש אלא אם כן יש עשרה שיאמרו עמו הפסוקים. ודבר זה בארנו לעיל סימן ק''ה סעיף ט, עיין שם.

<small><small>(והמגן אברהם סעיף קטן ד' מצריך עשרה בשעת הלימוד. ושם בארנו דצריך עשרה שילמודו דווקא. ולא דמי לפורס על שמע דשחרית שאומר קדיש, דשם תקנת חכמים היתה כך. ודייק ותמצא קל.)</small></small>

!  יב
עוד כתב דאסור להפסיק בדברים אלו בין גאולה לתפילה, או בקריאת שמע וברכותיה. ולכן אסור לשליח הציבור להפסיק בין קריאת שמע לתפילה, או בקריאת שמע וברכותיה, כדי לפרוס על שמע לאותן הבאין בבית הכנסת לאחר שהתפללו הקהל קדיש ו''ברכו'' והתחיל בברכת ''יוצר אור''. אבל בברכת ערבית שהיא רשות – יכול להפסיק להוציא אחרים ידי חובתן. עד כאן לשונו.

וזהו הכל לפי שיטתם בפורס על שמע. אבל לפי מנהגינו לא שייך זה כלל כמובן.

!  יג
עוד כתב:

ומכל מקום איש אחר יכול לפרוס על שמע או להתפלל בעשרה כל התפילה, אפילו באותו בית הכנסת שכבר התפללו, להוציא אחרים ידי חובתם. רק שלא יעמוד החזן השני במקום שעמד הראשון, דזהו נראה גנאי לראשונים, דהוי כאילו לא יצאו הראשונים ידי חובתן. ונראה לי דווקא שעדיין הראשונים בבית הכנסת אלא השלימו סידרם, אבל אם יצאו הראשונים – יוכל לעמוד החזן אף במקום שעמד הראשון.
עד כאן לשונו. ביאור הדברים דמפני שיש שרצו לומר בפירושא דמשנה ד''אין פורסין על שמע'', דהכי פירושו: דכשבאו אפילו עשרה בני אדם שעדיין לא התפללו – פורסים על שמע בלבד ולא כל התפילה. וגם מלשון רש''י לכאורה משמע כן, עיין שם. לזה אומר דאינו דכשיש מנין למה לא יתפללו כל התפילה כמו הראשונים, ורק שהחזן לא יעמוד במקום הראשון?

ובמדינתינו אין מקפידים על זה, ואפילו מתפללים כמה מנינים זה אחר זה עומד החזן מכל המנינים במקום אחד לפני העמוד. ואצלינו לא שייך החשש שיאמרו שהראשונים לא יצאו ידי חובתם, מפני שידוע שהרבה מנינים מתפללים, אלו מקדימים ואלו מאחרים. וכיון שהמנהג כן, ממילא דאין כאן גנאי וחשש אין לפקפק בזה כלל.

!  יד
ודע שיש מי שכתב שאם הוציאו הראשונים ספר תורה וקראו בה – אין לשניים להוציא ספר תורה פעם אחרת ולקרות בו. עד כאן לשונו <small><small>(מגן אברהם בשם משפטי שמואל)</small></small>.

ואין שום הבנה לזה. ויש מי שפירש דכוונתו דשמא יאמרו שספר תורה אחרת היא, ובראשונה היה פגם <small><small>(פרי מגדים)</small></small>. ודברים תמוהים הם לגזור גזירות חדשות. ואולי הך פעם הוא טעות, וצריך לומר ספר תורה אחרת כדי שלא להוציא לעז על הראשונה.

ויותר נראה לעניות דעתי דהכי פירושו: דהנה ''ברכו'' וקדושה אומרים גם בשביל ששה שלא שמעו, ואפילו בשביל יחיד כמו שנתבאר. אבל בקריאת התורה נראה לי ברור דכל דליכא עשרה שלא שמעו קריאת התורה – אין לקרות בתורה. ודווקא עניני תפילה שכל יחיד חייב כזה – לכן עושין בעדו ''ברכו'' וקדושה, שזהו מעניני תפילה. אבל קריאת התורה אין עיקר החיוב רק בעשרה.

ולפי זה הכי פירושו: שאם הוציאו הראשונים ספר תורה וקראו בה, כלומר: והשניים היו בעת מעשה אלא שלא התפללו עדיין. ולכן אין לשניים להוציא ספר תורה פעם אחרת כשיתפללו כיון ששמעו קריאת התורה, ואין חיובה דווקא אחר התפילה. וכן נראה לי להורות הלכה למעשה ואפילו יש מקצת שלא שמעו, עד שיהיו עשרה שלא שמעו.

!  טו
סומא אף על פי שלא ראה מאורות מימיו – פורס על שמע ומברך ''יוצר המאורות'', מפני שאף על פי שאינו רואה, מכל מקום נהנה על ידי המאורות שאחרים רואים, ומורים לו הדרך אשר ילך בה. וקטן לא יפרוס על שמע <small><small>(פרי חדש)</small></small>.

~ סימן ע - מי הם פטורים מקריאת שמע

!  א
נשים ועבדים פטורים מקריאת שמע, מפני שהיא מצות עשה שהזמן גרמא. דקריאת שמע של יום אינו אלא עד שלוש שעות; ודלילה אף שנוהג כל הלילה, מכל מקום הא של לילה אינו יוצא ביום, והוי זמן גרמא. וכן פטורות מברכות קריאת שמע, דהם גם כן זמן גרמא. ואף שבתפילה חייבות כמו שכתבתי בסימן ק''ו, תפילה שאני דרחמי הוא. וכן בברכת הלבנה נשים פטורות <small><small>(מגן אברהם סעיף קטן א')</small></small>.

ומכל מקום אם רוצות יכולות לברך ולקרות קריאת שמע, כמו סוכה ולולב שפטורות ומברכות עליהן. ונשי דידן עושות כן, ותבוא עליהן ברכה. ובברכות השחר חייבות מדינא, שגם הן בכללא דברכות שעליהן נתקנו כל ברכות השחר. ו''ברוך שאמר'' ו''ישתבח'' אין חיוב עליהן, ויכולות לומר. ולמה לא יוכלו לזמר לה', כמו שעשתה מרים וכל נשי ישראל בקריעת ים סוף?

!  ב
והנה זהו וודאי דביחוד השם ואהבתו – חייבות הנשים כאנשים. ובאמת רבינו הבית יוסף בספרו הגדול הביא בשם ספר אוהל מועד דנשים חייבות בפסוק ראשון דיחוד השם, עיין שם.

ואם כן להפוסקים דסבירא להו דחיוב קריאת שמע אינו אלא פסוק ראשון, אם כן מהו זה דפטורות מקריאת שמע? ועוד: דרבותינו בעלי השולחן ערוך כתבו דנכון הוא ללמדם שיקבלו עליהן עול מלכות שמים, ויקראו לפחות פסוק ראשון. עד כאן לשונם. וקשה: מאי ''ונכון'', הא חובה איכא?

אמנם דאין זה קושיא, דנהי חייבות בזה, מכל מקום אינן מצוות לקרוא פסוקים אלו. אלא שמצוות לאהבה ולמסור נפשותיהן על קידוש שמו יתברך. ועוד: דאף אם צריכות לקרות פסוקים אלו, אטו החיוב בזמן קריאת שמע? אך האמת שאינן חייבות בקריאת הפסוקים, ולזה היטב אשר אמרו רבותינו בעלי השולחן ערוך ''דנכון ללמדם''. אבל חיובא ליכא.

!  ג
וקטנים פטורים גם כן לרבינו תם, דווקא בלא הגיעו לחינוך. ולרש''י אפילו הגיעו לחינוך, מטעם מפני שאינו מצוי אצלו בזמן קריאת שמע בערב, וישן הוא בבוקר. ולפיכך לא הטילו חכמים על האב לחנכם כבשאר מצות.

וראוי לנהוג כרבינו תם. וכן אנו מדריכין הקטנים שיתפללו בכל יום.

!  ד
יש מי שאומר דנשים חייבות בזכירת יציאת מצרים, ולפיכך חייבות לומר ''אמת ויציב'' ולסמוך גאולה לתפילה <small><small>(מגן אברהם סעיף קטן א')</small></small>. דחיוב הזכרת יציאת מצרים הוא בכל היום כולו והלילה כולו, ואם כן אין זה ''זמן גרמא'' ונשים חייבות.

ויש מי שחולק בזה, והרי שני חיובים הם: ביום ובלילה. ודיום אינו נוהג בלילה, דאם שכח להזכיר ביום – אינו מועיל דלילה לדיום, וכן דלילה אינו נוהג ביום. ועדיין הוי מצות עשה שהזמן גרמא, ונשים פטורות <small><small>(שאגת אריה סימן י''ג)</small></small>.

ובעל כרחך צריך לומר כן, דהא לרבנן דבן זומא בסוף פרק קמא דברכות אין חייבין בלילה בהזכרת יציאת מצרים, ולדידהו וודאי נשים פטורות. ואי סלקא דעתך דלבן זומא חייבות, הוה ליה להש''ס להזכיר חילוק זה. ובאמת חיובא דיציאת מצרים אינו נמנה בכלל מצות עשה, כמו שכתבתי בסוף סימן ס''ז, עיין שם. ולא הטילו על נשים חיוב זה דיציאת מצרים נכלל בפרשה ציצית, והנשים פטורות מציצית. ולכן המשנה והגמרא והפוסקים כשאמרו דנשים פטורות מקריאת שמע, ובקריאת שמע נכלל גם יציאת מצרים, ואי סלקא דעתך דבזה חייבות – הוה להו לפרש. ומדסתמו דבריהם – שמע מינה דפטורות.

!  ה
חתן הנושא את הבתולה פטור מקריאת שמע בלילה הראשונה, דלבו טרוד שמא לא ימצאנה בתולה. והוי טירדא דמצוה ופטור. אבל הכונס את האלמנה חייב, דליכא טרדת בתולים. וטרדה דרשות, כגון שטבעה ספינתו בים – אינו פוטר, דמיבעי ליה ליתובי דעתא.

וחתן שלא בעל לילה הראשונה פטור עד שלושה לילות, ומשם ואילך לבו גס בה וחייב בקריאת שמע. ויש אומרים דארבעה לילות פטור <small><small>(טור)</small></small>, כגון שנשא קודם שקרא קריאת שמע של שחרית, דהפטור הוא עד שלושה ימים לבד יום החופה <small><small>(מגן אברהם סעיף קטן ב')</small></small>. או אפשר דאפילו לא נשא קודם ההכנה לנישואין הוי מצוה, ופוטר ממצוה אחרת <small><small>(בית יוסף וט''ז סעיף קטן א')</small></small>.

ואם רצה להחמיר על עצמו ולקרות, פסק הרא''ש בפרק שני דאינו רשאי, דמיחזי כיוהרא. והרי''ף והרמב''ם פסקו דרשאי. וכן יש מחלוקת אי גם בקריאת שמע דשחרית פטור או רק בקריאת שמע דערבית <small><small>(עיין תוספות יום טוב פרק שני)</small></small>.

אמנם כל זה היה בימיהם, שהיו מכוונין הרבה. אבל עכשיו שגם שאר בני אדם אין מכוונין כל כך – גם החתן חייב בקריאת שמע. ואסור לו להחמיר ולא לקרות דמיחזי כיוהרא, כאילו תמיד מתכוין הרבה ועכשיו אי אפשר לו לכוין כל כך. וכן המנהג פשוט ואין לשנות.

!  ו
כתב הרמב''ם בפרק שני דין ה:

היה עוסק בתלמוד תורה והגיע זמן קריאת שמע – פוסק וקורא, ומברך לפניה ולאחריה. היה עוסק בצרכי רבים – לא יפסוק אלא יגמור עסקיהן, ויקרא אם נשאר עת לקרות.
וטעמו דהא קיימא לן דעוסק במצוה פטור מן המצוה, ואין לך מצוה גדולה יותר מעוסק בצרכי רבים. ואף על גב דתלמוד תורה גדולה מכל המצות ולמה מפסיק, זהו דאם לא כן לא יעשה שום מצוה לעולם. והתורה ניתנה ללמוד ולעשות. ועוד: דאטו כשקורא קריאת שמע אין זה לימוד תורה <small><small>(עיין ירושלמי שבת פרק ראשון הלכה ב)</small></small>?

אבל בשארי מצות לא שייך זה. ואפילו ישאר עת לעשות המצוה אחר כך, מכל מקום כיון שעוסק בה – צריך לגומרה, אפילו יעבור זמן קריאת שמע. וכן המלמד תורה לתלמידים והגיע זמן קריאת שמע – לא יפסיק, דתלמוד תורה דרבים הוה מצוה באפי נפשה. וכן מצינו ברבינו הקדוש שלא הפסיק, ורק העביר ידיו על עיניו וקרא פסוק ''שמע ישראל'', כמבואר בברכות <small><small>(יג ב)</small></small> עיין שם.

!  ז
אמנם כתבו הפוסקים בפטור העוסקים בצרכי רבים, דזהו בדורות הקדמונים שעסקו בצרכי ציבור לשם שמים לגמרי, ולא בזמן הזה.

מיהו לאו כללא הוא. דהאידנא נמי אם עוסקין עמהן, אפילו בעד הצלת ממונם, ואין מי שישתדל אלא הוא – פטור מקריאת שמע אף כשיעבור הזמן <small><small>(כסף משנה ומגן אברהם סעיף קטן ד')</small></small>. ולכן לא הביא זה רבינו הבית יוסף בשולחן ערוך סעיף ד דהאידנא חייב, משום דגם האידנא לפעמים פטור. ויש להבין לפי הענין.

!  ח
עוד כתב שם הרמב''ם:

היה עוסק באכילה, או שהיה במרחץ, או עוסק בתספורת, או מהפך בעורות, או עוסק בדין – גומר ואחר כך קורא קריאת שמע. ואם היה מתיירא שמא יעבור זמן קריאה, ופסק וקרא – הרי זה משובח.
עד כאן לשונו. והראב''ד חולק עליו, וזה לשונו:

לא כי אלא מפסיק וקורא אף על פי שיש שהות לקרות, מפני שהיא מן התורה. ואם אין שהות, אפילו לתפילה דרבנן מפסיק.
עד כאן לשונו. והאריכו המפרשים בטעם מחלוקתן.

אבל יותר נראה דלא פליגי כלל. דהרמב''ם מיירי בהתחיל בהיתר קודם שהגיע זמן קריאת שמע, ולכן אינו צריך להפסיק אם לא שיעבור זמן קריאת שמע. והראב''ד מיירי בהתחיל באיסור, ולפיכך מחויב להפסיק <small><small>(ב''ח)</small></small>.

ותדע לך שכן הוא, שהרי הרמב''ם כתב: היה עוסק באכילה... ואי סלקא דעתך שהתחיל לאחר שהגיע זמן קריאת שמע, היאך התחיל לאכול? והא רשע הוא לאכול קודם התפילה. אלא וודאי דהתחיל לאכול בלילה ונמשך על היום, כמו בחתונות וכיוצא בזה.

ונראה לי שזהו כוונת הטור לקמן סימן פ''ט, שכתב: ואם התחיל לאכול קודם שעלה עמוד השחר, כתב הרמב''ם שאינו צריך להפסיק, עיין שם. וכתבו המפרשים שנוסחא מוטעת נזדמנה לו להטור בדברי הרמב''ם, דלא נמצא זה ברמב''ם אלא במנחה <small><small>(עיין שם בבית יוסף ובב''ח)</small></small>. ונראה שכוונתו על דבריו אלה. והראב''ד היה סבור שהרמב''ם מיירי בהתחיל באיסור, ולכן חלק עליו. אבל באמת לא פליגי, וכן עיקר לדינא <small><small>(כמו שכתב המגן אברהם סוף סעיף קטן ו')</small></small>. ועיין מה שכתבתי לעיל סימן ל''ח סעיף י.

~ סימן עא - אבל והעוסקים במת פטורים מקריאת שמע

!  א
כתב רבינו הבית יוסף:

מי שמת לו מת שהוא חייב להתאבל עליו, אפילו אינו מוטל עליו לקוברו – פטור מקריאת שמע ומתפילה. ואפילו אם רוצה להחמיר על עצמו ולקרות – אינו רשאי. ואם יש לו מי שישתדל בשבילו בצרכי קבורה, ורצה להחמיר על עצמו ולקרות – אין מוחין בידו.
עד כאן לשונו. וכתב רבינו הרמ''א:

ועיין ביורה דעה סימן שמ''א.
עד כאן לשונו. כלומר: דשם נתבאר שמוחין בידו, ואסור להחמיר. וכן הכריעו גדולי האחרונים <small><small>(ט''ז סעיף קטן ג', ולבוש, וב''ח, ועיין ט''ז)</small></small>. וכבר בארנו זה ביורה דעה שם סעיף י, והבאנו כן מירושלמי. וכן מורין הלכה למעשה. וביורה דעה שם נתבארו הרבה דינים באונן, עיין שם.

!  ב
ומיד כשמתחילין להשליך עפר על המת – יקרא קריאת שמע ויתפלל. וכן עשה מהרי''ל <small><small>(מגן אברהם סעיף קטן א')</small></small>. וזהו עד חצות, אבל לאחר חצות לא יתפלל.

ומברכות השחר תמיד פטור, כיון שבשעת חובתם היה פטור <small><small>(שם)</small></small>. אבל בברכת התורה חייב. ותפילין לא יניח ביום ראשון, דאבל אסור בתפילין ביום ראשון כמו שכתבתי בסימן ל''ח. ושלוש ברכות ''שלא עשני גוי'', ''שלא עשני עבד'', ''שלא עשני אשה'' – צריך גם כן לברך כל היום.

ואין לומר קדיש עד אחר הקבורה. ויש מי שאומר דבן על אביו יאמר קדיש באנינותו קודם הקבורה <small><small>(ט''ז סוף סעיף קטן ב')</small></small>. ויש מי שחולק בזה, משום דקודם הקבורה אין לומר קדיש עליו <small><small>(נקודות הכסף ביורה דעה סימן שע''ו)</small></small>. ועיין בסימן ק''ו סעיף ג מה שכתבתי שם.

!  ג
במה דברים אמורים? בחול. אבל בשבת חייב כל היום עד הערב אם מחשיך על התחום להתעסק בצרכי קבורה. אבל אם אינו מחשיך על התחום – חייב גם לעת ערב. עד כאן לשון רבינו הבית יוסף בסעיף ב.

ונראה ברור דהכי פירושו: דאם מחשיך על התחום – פטור מכל המצות, אף שעדיין יום הוא וחל עליו אנינות. אבל אם אינו מחשיך – חייב בכל המצות עד הלילה. ולא מיירי בתפילת ערבית דמוצאי שבת, דתמיד פטור אף כשאינו מחשיך. וכן מבואר מדבריו בספרו הגדול, וכן משמע בדרישה.

ומאוד תמיהני על המפרשים שרצו לפרש הדברים גם על תפילת ערבית, דאם לא החשיך צריך להתפלל ערבית. ונדחקו בזה <small><small>(עיין ב''ח, ומגן אברהם סעיף קטן ג', וט''ז סעיף קטן ד')</small></small>. וכן מפרשים בדברי הטור. ותמיהני וצריך עיון.

ויום טוב שני דינו כחול. ויום טוב ראשון אם רוצה לקוברו על ידי עובד כוכבים – נוהג אנינות, ואם לאו – אינו נוהג אנינות. וביורה דעה שם הארכנו בזה.

!  ד
המשמר את המת, אפילו אינו מתו – פטור. היו שנים משמרים – זה משמר וזה קורא, ואחר כך משמר זה וקורא זה. וכן החופר קבר למת – פטור. ואם היו שנים חופרים או יותר, כל הצריכים לצרכי החפירה בבת אחת פטורים. ואם יש נוספים שאינן בהכרח להחפירה – נשמטין וקוראין, וחוזרים אלו ומתעסקין, והאחרים נשמטין וקורין. וביורה דעה סימן שס''ה נתבאר עוד מזה.

ואסור לקרות קריאת שמע בתוך ארבע אמות של מת או בבית הקברות. ואם קרא – לא יצא, דקנסוהו חכמים הואיל ועבר על דבריהם, ואפילו היה שוגג <small><small>(כסף משנה ומגן אברהם סעיף קטן ה')</small></small>.

ודווקא תוך ארבע אמות של קבר. אבל חוץ לארבע אמות בבית הקברות, אף שאסור לכתחילה, מכל מקום אם קרא שם אינו צריך לחזור ולקרות <small><small>(ט''ז סעיף קטן ה')</small></small>. ועיין מה שכתבתי ביורה דעה סימן שמ''א סוף סעיף כ''ד.

~ סימן עב - דין נושאי המיטה, והמנחמים והמלוים

!  א
נושאי המיטה, וחילופיהן וחילופי חילופיהן, בין אותם שהם לפני המיטה בין אותם שלאחר המיטה, אותם שהמיטה צריך להם כגון שיש חבורה נושאי המיטה, וכולם הם מהחברה והמה מנושאי המיטה <small><small>(עיין מגן אברהם סעיף קטן א')</small></small> – פטורים מקריאת שמע. ושאר המלוין את המת, שאין למיטה צורך בהן – חייבין. ואף על גב דהלויית המת מצוה, מכל מקום אין נפטרין מקריאת שמע מפני זה.

ויראה לי דאפילו נושאי המיטה, אם אין בהכרח שכולם ישאו ביחד – אלו נושאין ואלו קורין ואחר כך מחליפין, כמו בחפירת הקבר שבסימן הקודם.

!  ב
אין מוציאין את המת סמוך לקריאת שמע, כשאין שהות להוציאו ולקברו קודם שיגיע זמן קריאת שמע. ואם התחילו להוציאו – אין מפסיקין כדי לקרות. ונראה דאפילו אם יעבור זמן קריאת שמע אין מפסיקין, דעוסק במצוה פטור מן המצוה.

והרמב''ם בפרק רביעי כתב דאדם חשוב מותר להוציאו סמוך לקריאת שמע, דכן מבואר בברכות <small><small>(יט א)</small></small>. והטור והשולחן ערוך השמיטו זה, משום דבזמנינו ליכא אדם חשוב כזה, שיהא כדאי להוציאו סמוך לקריאת שמע <small><small>(בית יוסף)</small></small>. וכל מה שנתבאר בגמרא בדין אדם חשוב, אם על ידי זה הוי קולא – אין זה בזמנינו <small><small>(ט''ז סעיף קטן א')</small></small>.

ואין חילוק בין זמן קריאת שמע של שחרית לשל ערבית. ויש מקילין בשל ערבית, ובארנו ביורה דעה סימן שנ''ח סעיף ב.

<small><small>(ועיין מגן אברהם סעיף קטן ב', שכתב דאם הוא אחר פלג המנחה – יקרא קריאת שמע מקודם, עיין שם. ואין המנהג כן, דקוברין מקודם כיון דכל הלילה זמנה.)</small></small>

!  ג
העם העוסקים בהספד, בזמן שהמת מוטל לפניהם – נשמטין אחד אחד וקורין ומתפללים. אבל כולם לא יעשו כן, שאין זה כבוד המת. אך כשאין המת מוטל לפניהם הם קורין ומתפללים, והאוננים יושבין ודוממין.

ובטור כתב דהחזנים המספידים פטורים, עיין שם. והכי פירושו: אם כל הציבור התפללו, אף שהחזנים לא התפללו עדיין – לא יפסיקו מההספד מפני כבוד הציבור וכבוד המת. וזהו רק ביום ראשון, אבל מיום שני ואילך – יפסיקו <small><small>(ט''ז סעיף קטן ב')</small></small>.

!  ד
קברו את המת, וחזרו האבלים לקבל תנחומין, וכל העם הולכין אחריהם ממקום הקבר למקום שעומדים שם האבלים לעשות שורה לקבל תנחומין. אם יכולים העם להתחיל ולגמור אפילו פסוק אחד קודם שיגיעו לשורה – יתחילו ויקראו כמה שיוכלו. ואם ביכולתם לגמור כולה – יגמרו <small><small>(עיין מגן אברהם סעיף קטן ג')</small></small>. ואף על גב שיקראו פסוק ראשון דרך הילוכם, ונתבאר בסימן ס''ג דפסוק ראשון וודאי בעמידה, מכל מקום בכאן מפני כבוד האבלים ומצוות תנחומין הקילו לקרוא גם דרך הילוכם <small><small>(נראה לי)</small></small>.

ואם אין ביכולתם לגמור אפילו פסוק ראשון – לא יתחילו. ודווקא אם יש שהות ביום לקרוא אחר כך, שלא יעבור זמנה. אבל אם יעבור הזמן – קורין מקודם, ואחר כך ינחמו האבלים.

והעומדים בשורה לנחמן, הפנימים שרואים פני האבל – פטורים, והחיצונים שאינם רואים פני האבל – חייבים. ויש אומרים דגם השורה המקפת שורה ראשונה מקרי<small><small>(א)</small></small> ''רואה פני האבל'' <small><small>(עיין ט''ז סעיף קטן ג')</small></small>.

וכל זה הוא כשאירע שהוציאו את המת סמוך לקריאת שמע, או כשכבר הגיע זמן קריאת שמע. אבל לכתחילה אין להוציאו סמוך לקריאת שמע כמו שנתבאר, וכל שכן כשכבר הגיע הזמן.

וכל זה בבוקר. אבל אם הוציאוהו סמוך לערב, ובחזירתם נעשה לילה – אינם צריכים לזה, ויקראו קריאת שמע ויתפללו אחר כך, כיון דכל הלילה זמנה. וכמדומני שכן הוא המנהג <small><small>(כן נראה לפי עניות דעתי)</small></small>.

~ סימן עג - הישן עם בני ביתו, איך יתנהג בקריאת שמע

!  א
שנים שהיו ישנים בטלית אחת, ובשר שניהם נוגעים זה בזה, כלומר שישנים ערומים ומתכסים בטלית אחת – אסור להם לקרות קריאת שמע ולדבר דברי תורה, מפני שבשרם נוגעים זה בזה ויש הרהור. בין ששוכבים פנים כנגד פנים, ובין ששוכבים אחור כנגד אחור, כל שיש נגיעת הגופים זה לזה – אסור.

ומה תקנתם? שיפסיקו ביניהם בטלית, ממתניהם ולמטה עד סוף הגוף. אבל ממתניהם ולמעלה ליכא חששא, דבשם ליכא הרהור על ידי נגיעה זה לזה. וכשמפסיקים מותר, אפילו שוכבים פנים כנגד פנים.

ואין לשאול: הא בלאו הכי אסורים, דכיון שהם ערומים הרי לבם רואה את הערוה? דיש לומר: כגון שחוצצין בהטלית על לבם, דמותר כמו שיתבאר בסימן ע''ד.

ונראה פשוט דכל זה כשהגופים נוגעים זה לזה, דאי באינם נוגעים – אין צריך הפסקת טלית. ויש מי שאומר דפנים כנגד פנים, אפילו באינם נוגעים – צריך הפסקת טלית כששוכבים בקירוב <small><small>(פרי מגדים)</small></small>. ולא ידעתי טעם לחומרא זו. ואם שוכבים לבושים – מותר בכל ענין.

!  ב
אם היה ישן עם אשתו – אינו צריך הפסקת טלית, דאשתו כגופו ורגיל בה וליכא הרהור. ומכל מקום פנים כנגד פנים אסור בלא הפסקת טלית, דבכהאי גוונא יש הרהור. אלא יהפכו פניהם, ואף על גב דנוגעים זה לזה באחוריהם – לית לן בה. וכך אמרו חכמינו ז''ל <small><small>(כד א)</small></small>: עגבות אין בהן משום ערוה. ו''עגבות'' מקרי נגיעת אחורים זה לזה. ואם אחד מהם מחזיר פניו, ואחד אינו מחזיר – זה שמחזיר מותר, וזה שאינו מחזיר אסור.

ויש אומרים דאשתו גם כן דינו כאחר, ואסור בלא הפסקת טלית אפילו בהחזרת פנים. ונכון לחוש לדעה זו. ופשוט הוא דגם בזה בעינן הפסקת טלית על לבו, שלא יהא לבו רואה את הערוה. והאשה אינה צריכה לזה, דבהן ליכא לִבָּן רואות את הערוה, כמו שיתבאר בסימן ע''ד.

!  ג
יש מי שאומר דבדיעבד כשקראו קריאת שמע אף בלא הפסקת טלית, ופנים כנגד פנים, ואף באחר שלא באשתו – יצאו ידי חובתן <small><small>(פרי חדש)</small></small>. ויש מפקפקין בזה <small><small>(פרי מגדים)</small></small>.

ונראה עיקר כדעה ראשונה, דלא מצינו שיהא צריך לחזור ולקרות אלא בצריך לנקביו ד''זבח רשעים תועבה'', או במקום שהיה בו צואה כמו שכתבתי בסימן ע''ו דהוי בזיון טפי. אבל בזה דחששא בעלמא הוא חששא דהרהורא – וודאי דאינו צריך לחזור ולקרות.

ונראה לי עוד דאפילו בלבו רואה את הערוה – אינו צריך לחזור ולקרות. ולכן לא מצינו גילוי לדינים אלו בגמרא ובפוסקים, שיהא צריך לחזור ולקרות או להתפלל. וראיה לזה: דהא בכאן הרהור מותר בדברי תורה, וכן בלבו רואה את הערוה, כמו שכתבו גדולי אחרונים <small><small>(מגן אברהם סימן פ''ה סעיף קטן ב', ופרי חדש סוף סימן ע''ה)</small></small>. מה שאין כן במקומות המטונפים, וכל שכן כשצריך לנקביו. וכיון דהרהור מותר, ממילא דבדיעבד כשקרא קריאת שמע או התפלל – אינו צריך לחזור <small><small>(כן נראה לפי עניות דעתי)</small></small>.

!  ד
אם היה ישן עם בניו בעודם קטנים – מותר לקרות בחזרת פנים בלא הפסקת טלית. ואם הם גדולים – צריך להפסקת טלית. וחזרת פנים צריך גם בקטנים, דבלאו הכי יש חשש הרהור בנגיעות הערוות זה לזה. וכן משמע מרמב''ם סוף פרק ג, עיין שם.

אבל בהג''א פרק שלישי כתב בשם אור זרוע דאפילו נוגע ערותן זה לזה – מותר, עיין שם. ולכאורה גם בגמרא <small><small>(כד א)</small></small> משמע להדיא כן, דבבניו לא הזכיר כלל החזרת פנים, עיין שם. אך כיון דהטור והשולחן ערוך פסקו דצריך החזרת פנים, וגם מרמב''ם משמע כן – הכי קיימא לן. מיהו נראה לי דדווקא כשהם גדולים קצת כבני שלוש וארבע. אבל בפחות מזה אין חשש בדבר.

!  ה
עד כמה הם חשובים קטנים? התינוק עד שיהיו לו שתים עשרה שנים, והתינוקת עד שיהיה לה אחת עשרה שנים. ואפילו הביאו שתי שערות מותר, דשערות שקודם זמן גדלותן לאו כלום היא. ובשנת שלוש עשרה לתינוק ושתים עשרה לתינוקת אם הביאו שתי שערות – אסור בלא הפסק. ואם לא הביאו שתי שערות – מותר.

ומשנת שלוש עשרה ואילך, והיינו כשנגמרו השלוש עשרה שנים לגמרי, וכן כשנגמר שתים עשרה לתינוקת, אפילו לא הביאו שתי שערות – אסור. כן פסקו הטור והשולחן ערוך.

ונראה דזה דבת שתים עשרה מותר כשלא הביאה שערות – זהו עם אמה, דעם אביה – אסור לו לשכב עמה בקירוב בשר, כמבואר באבן העזר סימן כ''א. והבן עם אביו ועם אמו – אסור. ובכאן לא מיירינן רק לענין קריאת שמע, אם נחשבין כערוות לענין קריאת שמע אם לאו. דכל שני גופין שווין בדינים אלו, בין שני זכרים בין שני נקבות.

<small><small>(אליה רבה. ומתורץ קושית המגן אברהם סעיף קטן ב', עיין שם היטב.)</small></small>

~ סימן עד - דין לבו רואה את הערוה, וכן שארי איברים

!  א
כתיב ''כי תצא מחנה... כי ה' אלהיך מתהלך בקרב מחניך... והיה מחניך קדוש, ולא יראה בך ערות דבר...''. ומבואר דבכל מקום שיש קדושת השם, כמו במחנה המלחמה שהארון והשם המונח שם היה בתוך המחנה, כמבואר בתוספתא דסוטה פרק שביעי על פסוק ''כי ה' אלהיך מתהלך בקרב מחניך'' – זהו השם שבארון. וכן מבואר בסוטה <small><small>(מב ב)</small></small>.

ונצטוו על שני דברים:

שהמחנה יהיה קדוש, וכל שהיה צריך לצאת לנקביו היה מוכרח לצאת מחוץ למחנה, כמפורש בתורה שם. הרי דצואה אסור להתראות במקום קדוש.
והשנית: שלא יתראה שום ערוה במקום קדוש. ואף אם נפרש ''ערות דבר'' על עבירות, כמו שתרגום אונקלוס, מכל מקום מדכינה הכתוב עבירה לשם ''ערוה'' – כל שכן דערוה אסורה להתראות.

!  ב
וכיון דאפילו במחנה אסרן הכתוב, קל וחומר להאיש העומד ומתפלל, או קורא קריאת שמע, או מברך, שמזכיר שם הקדוש כמה פעמים ומכוין לבו לה', שצריך שהמקום שסביביו יהיה נקי משני דברים אלו: מצואה ומערוה. דכל סביביו פשיטא דהוי כמחנה שכינה בעת מעשה.

ורבותינו ז''ל בשבת <small><small>(קנ א)</small></small> דקדקו מלשון התורה דבפרט אחד חמור צואה מערוה: דבצואה אמרה תורה ''והיה מחניך קדוש'', וממילא דגם בהרהור תורה אסור. אבל ב''ערוה'' כתיב ''דבר'', שמע מינה דדיבור – אסור, הרהור – מותר, עיין שם. וזהו יסוד להרבה דינים שיתבארו בענין זה.

וכל מין לימוד תורה, הן שבכתב הן שבעל פה, הן מדרש הן זוהר, הן שארי ספרי קודש – אסור ללמדם בהיות אחד משני דברים אלו. דכל דברי תורה הם שמותיו הקדושים כידוע, וקרינן בהו ''והיה מחניך קדוש, ולא יראה בך ערות דבר''.

!  ג
למדנו מזה דבשעה שקורא קריאת שמע, או מתפלל, או מברך, או לומד תורה – אסור להיות נגד עיניו איזה מין ערוה גלויה, בין של זכר בין של נקבה. וזהו ''ולא יראה בך ערות דבר'', כלומר ''בך'' – במחנה שכינה שלך לא יתראה ערוה, וכל שכן כשערותו מגולה אף שאינו רואה אותה. וכן אם מעצים עיניו לבלי לראות ערות חברו לא מהני, דלכן כתיב לא ''יראה בך ערות דבר'' ולא כתיב ''לא תראה ערות דבר''. והכי פירושו: לא יראה הרואה בך ערות דבר, בשעה שה' אלהיך מתהלך בקרב מחניך.

<small><small>(רשב''א ברכות כד א בשם הראב''ד.)</small></small>

!  ד
והנה איסור זה הוא מדאורייתא. אלא שאין לוקין עליו מפני שהוא לאו שאין בו מעשה <small><small>(פרי מגדים במ''ז ריש סימן זה)</small></small>. ובצואה הוי עשה ד''והיה מחניך קדוש'' <small><small>(שם)</small></small>.

ואיסורים אלו חמורים משארי איסורים, דיש בזה בזיון שמים כמובן. ותפילתו תועבה וצריך לחזור ולהתפלל, וכן בקריאת שמע. ויש בזה פרטי דינים, ויתבארו בסימן ע''ו.

!  ה
ובענין ''לבו רואה את הערוה'' יש פלוגתא בגמרא <small><small>(כד ב)</small></small>, ופסקו רוב הפוסקים דאסור. וביאור הדברים: כגון שהוא מלובש ואין ערותו מגולה, ואין כאן משום ''לא יראה בך ערות דבר''. אלא שבין הלב להערוה ליכא חציצה, ומקרי שהלב רואה את הערוה, ואסור גם כן.

והטעם: שכיון שהקפידה תורה שבמחנה שכינה לא יתראה ערוה, והלב הוא עיקר מחנה שכינה של האדם בשעה שמתפלל וקורא קריאת שמע, דמחשבת הקדושה היא בלב, ולכן צריך להיות הפסק בינה ובין הערוה. וזהו מדרבנן, ובדיעבד יצא ידי חובתו שהרי באמת אין כאן גילוי ערוה כלל.

ונראה לי דלענין תלמוד תורה אין קפידא ב''לבו רואה את הערוה'' ,ולא מצינו בגמרא ובפוסקים דין זה רק לקריאת שמע ותפילה. ונראה דגם לכל הברכות יש קפידא זו, כיון שמזכיר שם שמים מפורש – הוי כקריאת שמע ותפילה.

וראיתי מי שכתב דבקריאת שמע חוזר וקורא כשלבו ראה את הערוה <small><small>(סידור דה''ח)</small></small>. ולעניות דעתי אינו כן, דלא מצינו חזרה רק בצואה וערוה גלויה. וכן משמע מראשונים שלא הזכירו זה.

<small><small>(ועיין פרי מגדים סימן ע''א סעיף קטן ה', שתלה בפלוגתא דאי עביד לא מהני. ולא ידעתי מה ענין זה לזה.)</small></small>

!  ו
נמצינו למידים שמי ששוכב ערום, אף אם יתכסה בטלית על כל גופו ועל ראשו – אסור מטעם ראיית ערוה. כלומר: שאין הפסק בין עיניו להערוה. ואפילו יתכסה עד צוארו, דאז יש הפסק בין עיניו לערוה, מכל מקום אסור משום ''לבו רואה את הערוה'', וצריך לחצוץ בין לבו לערוה. וזהו שכתב רבינו הבית יוסף בסעיף א:

היה ישן ערום בטליתו – צריך לחוץ בטלית על לבו ואז יקרא, משום דלבו רואה את הערוה אסור.
עד כאן לשונו. וממילא דכן הדין כששוכב בחלוקו וגופו מכוסה, דצריך הפסק בין לבו לערוה.

<small><small>(והבית יוסף נקיט לשון ''ערום'' משום דבגמרא שם מיירי בכהאי גוונא, עיין בטור ודו''ר.)</small></small>

!  ז
פשוט הוא דכששוכב ערום, אף אם יחצוץ על לבו – לא מהני כשכל גופו ערום מלבו ולמטה, שהרי זהו ראיית ''ערוה'' ממש. אבל אם מכוסה מלבו ולמטה עד סוף הגוף, אף שמלבו ולמעלה הוא ערום – לית לן בה לענין קריאת שמע ושארי ברכות, דאין כאן גילוי ערוה מלבו ולמעלה. ורק בתפילה צריך לכסות גם מלבו ולמעלה, דזהו כעומד לפני המלך ואינו מדרך ארץ. וזהו שכתב רבינו הבית יוסף בסעיף ו:

היתה טליתו חגורה על מתניו, לכסותו ממתניו ולמטה, אף על פי שממתניו ולמעלה הוא ערום – מותר לקרות קריאת שמע. אבל להתפלל אסור עד שיכסה לבו.
עד כאן לשונו. וגם מאחוריו כנגד לבו צריך להיות מכוסה מטעם שבארנו <small><small>(וכן כתב הט''ז סעיף קטן ה')</small></small>.

!  ח
כתב רבינו הרמ''א בסעיף א דהוא הדין אם לבו רואה ערות חברו – אסור. עד כאן לשונו, וכן כתב הטור.

וצריך ביאור. ויש מי שפירש כגון ששנים עומדים במים, ולב האחד אינו רואה ערות עצמו לפי שהוא מכוסה בבגד. אלא שרואה ערות חברו שאינו מכוסה, ואסור לקרות. ואף על גב שעיניו חוץ למים ומסתכל בחוץ, ואינן רואין את הערוה אלא שלבו רואה ערות חברו – נמי אסור <small><small>(ב''ח)</small></small>.

והנה פירוש זה לא אתי שפיר לפי מה שפסקו רבותינו בעלי השולחן ערוך לקמן סוף סימן ע''ה, דעצימת עינים מהני בערות חברו, עיין שם. וכל שכן בכהאי גוונא, שעיניו חוץ למים ומסתכל בחוץ. ואמת שבשם יש חולקים על דין זה, כמו שיתבאר שם. מיהו על כל פנים כוונת רבינו הרמ''א אי אפשר לפרש כן לשיטתם בשם.

!  ט
ויש מי שפירש כשאין הפסק בין לבו לערות חברו <small><small>(מגן אברהם סעיף קטן א')</small></small>. וכגון שישנים תחת טלית אחת ערומים ואין נוגעים זה לזה, וערות עצמו מכוסה בבגד וראשו חוץ לחלוק <small><small>(פרי מגדים)</small></small>, ורק לבו רואה ערות חברו.

אבל עיקר דין זה תמוה: דמנא לן להחמיר בלבו רואה ערות חברו? והרי איסור זה הוא דרבנן. ולהדיא משמע מרש''י <small><small>(כד א דיבור המתחיל ''ואפילו'')</small></small> ומתוספות <small><small>(דיבור המתחיל ''שנים'')</small></small> דאין חשש בזה, עיין שם.

<small><small>(ודברי העטרת זקנים – אין שום טעם בדבריו, עיין שם.)</small></small>

!  י
ולעניות דעתי נראה כוונה אחרת בדבריהם. דבאמת בדברי הטור והשולחן ערוך לא נתבארו ענינים אלו בפרטיות, והיינו ש''עינו רואה את הערוה'' הוי איסור תורה ולבו הוה דרבנן. אלא המה קיצרו ואמרו ד''לבו רואה את הערוה'' אסור, ובזה כללו הכל כמבואר למעיין.

ובענין ראיית ערות חברו לא הזכירו כלל בסימן זה, ורק בסימן ע''ה כתבו דאסור לקרות כנגד ערות אחרים. ולכן בכאן כללו בקוצר דברים דין זה, ואמרו דלבו רואה ערות חברו אסור. ואין כוונתם על לב ביחוד, אלא כלומר: דאם לבו כנגד ערות חברו, והיינו ששוכבים פנים כנגד פנים ערומים, אף שבלבו יש הפסק מכל מקום הרי ערות חברו גלוי נגד פניו. וזהו כעין הדין שנתבאר בסימן ע''ג שצריך הפסק בגד בין שניהם, עיין שם. אבל אין כוונתם שיהא ממש דומה כשלבו רואה ערות חברו לרואה ערות עצמו.

!  יא
איתא בסוכה <small><small>(י א)</small></small>: העומד בבית ערום – לא יוציא ראשו חוץ לחלון ויקרא קריאת שמע. דכיון דבית הוי קביעות – בטל ראשו לגבי רובו, והוי כראשו בבית ורואה את הערוה. ולא דמי למוציא ראשו חוץ לחלוקו. וכן הדין כששוכב ערום בכילה, והיינו קלעים הפרוסות סביב המיטה – לא יוציא ראשו חוץ לכילה ויקרא קריאת שמע כשהכילה גבוה עשרה, והוי מקום חשיבות כבית, והוי כראשו בתוך הכילה. אבל אם אינה גבוה עשרה – הוי כחלוק, ויכול להוציא ראשו חוץ לכילה ולקרות קריאת שמע.

כן הוא בגמרא שם. ולא חייש כאן הש''ס ל''לבו רואה את הערוה'' <small><small>(תוספות שם)</small></small>. כלומר: דלא מיירי בענין זה, ויכול לעשות חציצה בין לבו לערוה. ולפלא שהפוסקים לא הביאו דין זה כלל.

<small><small>(המגן אברהם כתב משום דקיימא לן ''לבו רואה את הערוה'' אסור, עיין שם. וצריך עיון מה ענין זה לזה? ובירושלמי ''הרואה'' הלכה ב מיבעי ליה דין זה בבית ובמגדל לענין ברכות, עיין שם. וכיון דבש''ס דילן פשיטא לאיסורא – אין לחוש להירושלמי. והאליה רבה כתב דאולי יש לחלק בין ברכות לקריאת שמע, עיין שם. ואינו מובן. וצריך עיון גדול על הרא''ש ב''הרואה'' שהביא הירושלמי, והרי הש''ס חולק עליו, ולבד דקדוקו של המגן אברהם? והמגן אברהם הביא מירושלמי רק מגדל של עצים. אבל באמת גם בבית בעיא בירושלמי שם, וצריך עיון. ודייק ותמצא קל.)</small></small>

!  יב
הרוחץ ערום במים צלולים ורוצה לשתות – אינו נחשב כגלוי ערוה, כיון שערותו במים נחשב ככיסוי. אך ראשו צריך לכסות באיזה כיסוי, דאסור לברך בגילוי ראש. וכיסוי ביד לא מהני לענין ברכה.

ולענין ''לבו רואה את הערוה'', אם לבו למעלה מן המים הוי המים הפסק בין לבו לערוה. ואם לבו למטה מן המים – צריך הפסק בגד על לבו, שהרי הלב והערוה בתוך המים, והלב רואה את הערוה. וכך היה נוהג רבינו תם לכסות בבגד מלבו ולמטה כשהיה רוחץ <small><small>(בית יוסף)</small></small>. ודווקא בבגד, אבל בידיו לא מהני.

וכל זה במים צלולים. אבל אם היו המים עכורים באופן שאין איבריו נראין בהם – מותר לקרות והוא בתוכן, דהמים עצמן הוי הפסק בין לבו לערוה. ובתנאי שלא יהיו סרוחים, דבסרוחים אסור לברך שום ברכה. וכשהוא יושב במעין שקרקעיתו עפר – יכול לעשות גם מצלולין עכורין, שעוכרן ברגליו. ובכלי לא שייך זה כמובן. ויראה לי שאם רחץ בבורית במים, והמים נתלבנו מהבורית – הוה כעכורים.

ויש מי שחולק ואומר דאף כשלבו למעלה מן המים לא מהני, וצריך הפסק טלית על לבו <small><small>(פרי חדש)</small></small>. ואינו מוכרח כלל.

<small><small>(ועיינתי בדבריו ולא מצאתי בהם טעם כעיקר, עיין שם.)</small></small>

!  יג
כתב רבינו הבית יוסף בסעיף ב דדווקא בבגד, אבל בידים לא הוי כיסוי. עד כאן לשונו, וכמו שבארנו. ובסעיף ג כתב דאם האדם מחבק גופו בזרועותיו – דיינינן ליה כהפסקה. עד כאן לשונו. כלומר: אף על גב דכיסוי לא הוי בידיו, זהו משום דלא שייך כיסוי במין במינו. אבל מצד הפסקה – מהני גם במין במינו. ולכן בחיבוק ידים סביב הגוף מקרי ''הפסק'' בין לבו לערוה <small><small>(מגן אברהם סעיף קטן ו' ובית יוסף)</small></small>.

ויש חולקים בזה, דהא כיסוי וודאי עדיף מהפסקה. וכיון דבכיסוי אינו מועיל – כל שכן בהפסקה <small><small>(פרי חדש, ובאר היטב סעיף קטן ח' בשם הר''ם טיוולו)</small></small>. ודעה ראשונה סבירא ליה דלאו דהפסקה עדיף מכיסוי. אלא כלומר: דכיון שיש דבר המפסיק, יהיה מה שיהיה – שוב אין הלב רואה את הערוה. אבל כיסוי אינו הפסק אלא שמכסה למטה מן הלב, ואיך יכסה בבשרו את בשרו?

<small><small>(ונראה לי שזהו כוונת הט''ז סעיף קטן ג', עיין שם.)</small></small>

!  יד
הדבר המפסיק בין לבו לערוה, אין צורך שהדבר יהיה קשור כמו חגורה. אלא כיון שהבגד כלה למטה מן הלב – הוי הפסק. וכן אם הבגד מתחיל למטה מן הלב, כמו מכנסים – הוי הפסק, כמו שיתבאר בסימן צ''א. ורק שהבגד יהיה מונח על בשרו או על חלוקו.

!  טו
לא קפדינן רק על ''לבו רואה את הערוה'', מטעם שנתבאר בסעיף ה. אבל שארי איברים כשרואין את הערוה – לא חיישינן להו, דלבד העין והלב אין בהם חשיבות כמובן.

אבל כשאחד מאיבריו נוגע בערותו או בערות חברו – אסור לקרות קריאת שמע או להתפלל. ואפילו ירכותיו שהערוה שוכבת עליהן כששוכב – צריך להפסיקן בבגד או להרחיק בענין שלא יגע הגיד בהן.

ויש מי שמתיר בבניו הקטנים כשנוגע בערוותן. ויש אוסרין וכן עיקר. כן הסכימו הגדולים <small><small>(בית יוסף, ומגן אברהם סעיף קטן ט')</small></small>.

!  טז
ודע שבאשה ליכא דין ''לבה רואה את הערוה'', כיון שערותה למטה. ולפיכך כשהן לובשות חלוק – מותרות לברך ולהתפלל אף על פי שאין הפסק בין לבן לערוותן, שהרי לבן אינן רואות ערוותן. ויש מי שחולק בזה <small><small>(ב''ח)</small></small>, ואינו עיקר <small><small>(ט''ז סעיף קטן ד')</small></small>.

אבל כשהן ערומות – אסור להן לברך ולהתפלל, אלא אם כן ערוותן טוחות בקרקע או שיושבות על איזה דבר רך, דאז ערוותן טמונות ואינן נראות. ובאיש לא מהני זה, מפני שערותו בולט. אבל כשהן ערומות לגמרי – יש בהן גילוי ערוה כמו באיש.

~ סימן עה - דין שיער באשה ערוה, וכן קול ועוד דינים

!  א
אף על גב דבאיש לא מקרי ''ערוה'' רק מקום הערוה ממש, אבל כששאר בשר מבשרו מגולה לית לן בה – מכל מקום באשה אינו כן. וכמו שכתב הרמב''ם בפרק שלישי דין טז, וזה לשונו:

וכל גוף האשה ערוה. לפיכך לא יסתכל בגוף האשה כשהוא קורא, ואפילו אשתו. ואם היה מגולה טפח מגופה – לא יקרא כנגדה.
עד כאן לשונו, ונראה דהכי פירושו: דבהסתכלות בגופה אסור לקרות אפילו כשהגילוי הוא פחות מטפח, ובלא הסתכלות מותר. אבל בגילוי טפח – אסור לקרות כנגדה אף כשאינו מסתכל בה. ובכל זה אין חילוק בין אשתו לאחרת.

<small><small>(וכן משמע בגמרא כד א דלהסתכל אסור אפילו במשהו. וממילא דבכי האי גוונא אסור בקריאת שמע, ואפילו באשתו.)</small></small>

!  ב
וראיתי מי שכתב בכונת הרמב''ם דדוקא באשתו צריך טפח, אבל באחרת אפילו בפחות מטפח אסור, ושכן כתוב בבה''ג <small><small>(לחם משנה)</small></small>. ותמיהני: דהן אמת דכן כתוב בהגהות מיימוניות שם. וזהו שכתב רבינו הרמ''א בסעיף א, דיש אומרים דוקא באשתו, אבל באשה אחרת אפילו בפחות מטפח הוי ערוה. עד כאן לשונו.

אבל דעת הרמב''ם אינו כן. וגם בבה''ג אינו כן, וזה לשון הבה''ג: דאפילו אשתו כי מיגלי טפח מינה – אסור לקרות קריאת שמע כנגדה. עד כאן לשונו, כלומר: וכל שכן באחרת. מיהו על כל פנים בעינן טפח.

!  ג
וזה לשון הטור והשולחן ערוך סעיף א:

טפח מגולה באשה במקום שדרכה לכסותו, אפילו היא אשתו – אסור לקרות קריאת שמע כנגדה.
עד כאן לשונם. והנה ודאי גם דעת הרמב''ם כן הוא, דמיירי במקום שדרכה לכסותו. מיהו בהסתכלות נראה דפשיטא דאפילו במקומות המגולים – אסור. והנה גם מדבריהם מתבאר דבפחות מטפח ליכא איסור אפילו שלא באשתו, כדעת הרמב''ם.

ורבינו הרמ''א כתב דיש אומרים דבאחרת גם בפחות הוי ערוה, וכבר בארנו בזה.

ודע שהטור כתב: וכן אם שוקה מגולה – אסור לקרות כנגדה. עד כאן לשונו. ויש שפירשו בדבריו דכונתו דבשוק אסור גם בפחות מטפח, ואפילו באשתו, מפני שבשם הוא מקום הרהור יותר <small><small>(ב''ח וט''ז סעיף קטן א)</small></small>. ותמוה לפרש כן, דאם כן לא הוה ליה לסתום זה.

ויותר נראה כמו שכתב הרשב''א בשם הראב''ד על דין זה בגמרא שם, דקא משמע לן דגילוי שוק הוי גם כן ערוה, כלומר דאף שיש מקומות שהולכות יחיפות, וליכא ברגליה משום גילוי ערוה – מכל מקום בשוק הגבוה מהרגל יש בו משום ערוה. ולכן לא הביא זה רבינו הבית יוסף מטור, דזהו גם כן בכלל מקומות המכוסים.

<small><small>(וכן כתבו הבית יוסף והדרישה, עיין שם.)</small></small>

!  ד
וכתב רבינו הרמ''א: דנראה מדברי הרא''ש דטפח באשה ערוה אפילו לאשה אחרת, רק שבעצמה יכולה לקרות אף על פי שהיא ערומה, כדלעיל סימן עד. עד כאן לשונו.

והנה הרשב''א כתב מפורש להיפך, דרק לאנשים הוי ערוה משום הרהור, ולא לנשים. ולמה גריעא אחרת מהיא עצמה? ומהרא''ש שכתב ''ודוקא באחרת, אבל בעצמה...'', עד כאן לשונו – אין ראיה. דבעל כרחך הוא טעות הדפוס, שהרי מקודם לא דיבר כלל באחרת. וכן צריך לומר: ''ודוקא לאחרים'' <small><small>(הגר''א סעיף קטן ג)</small></small>. וגם הלבוש לא העתיק זה, עיין שם. וראיה לזה מהטור, שלא הזכיר דבר זה. וכן מבואר מדבריו ברמזים, עיין שם.

ויש מי שמפרש גם בדברי רבינו הרמ''א כונה אחרת, דכונתו לחלוק על מה שכתב בעצמו מקודם, דיש אומרים דבאשה אחרת שלא באשתו – אסור גם בפחות מטפח. לזה אומר דמהרא''ש נראה דטפח באשה ערוה גם לאחרת, כלומר דאפילו באחרת אין איסור בפחות מטפח <small><small>(אליה רבה סעיף קון א)</small></small>. ובאמת כן מתבאר מדברי הרא''ש, עיין שם. ולכן לדינא יש להקל בזה כהרשב''א.

!  ה
ויש להסתפק אם רשאה האשה לקרות קריאת שמע ולברך נגד טפח מגולה באיש במקום המוצנע. דכמו שאסור לאיש באשה, כמו כן אסור לאשה באיש. או דילמא: דבאיש שייך הרהור טפי מבאשה, וכן משמע מהפוסקים שלא הזכירו דין זה. וכן משמע בכתובות <small><small>(סד ב)</small></small>, עיין שם.

!  ו
כתבו רבותינו בעלי השולחן ערוך בסעיף ב:

שיער של אשה שדרכה לכסותו – אסור לקרות כנגדו, אפילו אשתו. אבל בתולות שדרכן לילך פרועות הראש – מותר. והוא הדין השערות של נשים שרגילין לצאת חוץ לצמתן, וכל שכן שיער נכרית, אפילו דרכה לכסות.
עד כאן לשונו. וזה שנתבאר באבן העזר סימן כא דגם פנויות לא ילכו בגילוי ראש – זהו בבעולות כמו אלמנות וגרושות, ולא בתולות <small><small>(חלקת מחוקק ובית שמואל שם)</small></small>. ויש מי שכתב דאף בתולה לא תלך כששערותיה סתורות ולא קלועות <small><small>(מגן אברהם סעיף קטן ג)</small></small>.

ויש אומרים דבחצר מותרות כל הנשים, גם הנשואות, לילך בגילוי ראש. ועיין באבן העזר סימן קטו, ובזוהר ''נשא'' הזהיר מאד בזה <small><small>(שם סעיף קטן ד)</small></small>. והנשים הבאות ממקומות שאין דרכן לגלותן למקום שדרכן לגלותן, ואין דעתן לחזור – מותרות לגלותן <small><small>(שם בשם אלשקר)</small></small>.

!  ז
ועתה בואו ונצווח על פרצות דורינו בעוונותינו הרבים, שזה שנים רבות שנפרצו בנות ישראל בעון זה והולכות בגילוי הראש. וכל מה שצעקו על זה – הוא לא לעזר ולא להועיל. ועתה פשתה המספחת, שהנשואות הולכות בשערותן כמו הבתולות. אוי לנו שעלתה בימינו כך!

מיהו על כל פנים לדינא נראה שמותר לנו להתפלל ולברך נגד ראשיהן המגולות, כיון שעתה רובן הולכות כך, והוה כמקומות המגולים בגופה, וכמו שכתב המרדכי בשם ראבי''ה בסוף פרק שלישי, וזה לשונו:

כל הדברים שהזכרנו לערוה – דוקא בדבר שאין רגילות להגלות. אבל בתולה הרגילה בגילוי שיער – לא חיישינן, דליכא הרהור.
עד כאן לשונו. וכיון שאצלינו גם הנשואות כן, ממילא דליכא הרהור.

<small><small>(והרי''ף והרמב''ם השמיטו לגמרי דין שיער וקול, משום דסבירא להו דלאו לקריאת שמע איתמר. עיין בית יוסף.)</small></small>

!  ח
יש ליזהר משמיעת קול זמר אשה בשעת קראית שמע, ואפילו באשתו. דאילו שלא באשתו – גם שלא בשעת קריאת שמע אסור. דכך אמרו חכמינו ז''ל שם <small><small>(שם)</small></small>: קול באשה ערוה. אבל קול דיבורה – מותר, וכן קול הרגיל בו – מותר באשתו גם לקריאת שמע.

וזה לשון המרדכי שם בשם הר''א ממיץ: הלכך אסור לומר דבר שבקדושה בשמיעת קול שיר של אשה, ובעונותינו... אין אנו נזהרים מללמוד בשמיעת קול שיר של נשים ארמאיות. עד כאן לשונו. ונראה דדוקא כשמשוררות בפיהן הוה איסור, ולא כשמנגנות על הכלי, דבזה לא שייך הרהור וערוה.

!  ט
כבר נתבאר דאסור לקרות קריאת שמע כנגד ערוה, ואפילו נגד ערות בן נח, ואפילו נגד ערות קטן. ויש מתירין כנגד ערות קטן כל זמן שאינו ראוי לביאה, והיינו בן תשע שנים ויום אחד. וכן עיקר לדינא.

ועיין יורה דעה סימן רסה שיש שאין אוחזין בערות התינוק בשעת הברכה על המילה. ויש שאוחזין, דאדרבא בזה לא שייך ערוה, שהרי עוסק לקדשו בקדושת המילה.

!  י
ערוה בעששית והיינו בכלי זכוכית, אף על גב שהערוה מכוסה – ובצואה שרי בכי האי גוונא – מכל מקום בערוה אסור, כיון שנראית, ובערוה כתיב ''ולא יראה בך ערות דבר'' – והרי נראית. וכן כשהוא לבוש בגד דק שהערוה נראית מתוכה, או אשה הלובשת בגד דק שבשרה נראית מתוכה – הוי כערוה גלויה.

!  יא
כתב רבינו הבית יוסף בסעיף ו:

היתה ערוה כנגדו, והחזיר פניו ממנה, או שעצם עיניו, או שהוא בלילה, או שהוא סומא – מותר לקרות, דבראיה תלי רחמנא, והא לא חזי לה.
עד כאן לשונו. ורבים חולקים עליו, וסבירא להו דשום דבר לא מהני רק החזרת פנים, דפירושא ד''לא יראה'' אינו שהוא לא יראה, אלא שלא יהא ראוי להתראות. ואם כן מאי מהני עצימת עינים, או לילה, או סומא, כיון שאחרים העומדים במקומו יכולים לראות? וכן עיקר לדינא <small><small>(ב''ח וט''ז סעיף קטן ב, ומגן אברהם סעיף קטן ט)</small></small>, וכן מוכח בירושלמי.

וגם החזרת פנים אינו מועיל אלא כשמהפך כל גופו לצד האחר <small><small>(ט''ז שם)</small></small>. וכבר בארנו בריש סימן עד דהרהור מותר גם נגד הערוה, עיין שם.

~ סימן עו - להזהר מצואה בשעת קריאת שמע

!  א
כבר נתבאר דצואה הוי כערוה. ואסור לקרות קריאת שמע, ולהתפלל, ולומר ברכות, וללמוד במקום שיש צואה כנגדו. וצואה חמירא מערוה, דבצואה גם בהרהור אסור, כמו שכתבתי ריש סימן ע''ד.

מיהו בהא קילא צואה מערוה: דערוה בעששית אסור לקרות כנגדה, כמו שכתבתי בסימן הקודם. אבל צואה בעששית מותר אף על גב דמתחזיא, מפני שהתורה בכיסוי תלתה, כדכתיב: ''ושבת וכסית את צאתך''. והרי היא מכוסה, ולכן אף על פי שרואה אותה דרך דפנותיה – מותר.

!  ב
וכן צואה בגומא – מניח סנדלו עליה וקורא קריאת שמע, דחשיבה כמכוסה. ואם אין הריח רע מגיע אליו – מותר. אבל כשיש ריח רע – אסור, ואפילו לדעה שבסימן ע''ט דמחיצה מהני אף לריח רע, עיין שם. וזהו מחיצה ולא כיסוי בעלמא.

וכן דווקא שהסנדל לא יגע בהצואה. דכיון דהסנדל הוה על גוף האדם, כשהסנדל נוגע בהצואה – הוי כאילו הצואה על גופו. ולכן יש ליזהר מאוד היוצאין מבית הכסא, וממקומות שאינם נקיים, לקנח היטב מנעליו קודם כניסתן לבית המדרש להתפלל.

!  ג
העבירו צואה לפניו, כלומר שהוא קורא קריאת שמע ואחר נושא צואה לפניו, ואף שהצואה עוברת מכל מקום אסור, דסוף סוף ליכא ''מחניך קדוש''. ולכן כשהצואה עוברת כנגד עיניו מלפניו – אסור לקרות אף כשהצואה רחוקה ארבע אמות ממנו, וצריך להרחיק מלא עיניו.

ואם הצואה מלאחריו די שיתרחק ממנה ארבע אמות, ושלא יגיע לו הריח. וכשהצואה מן הצדדין שלו – גם כן די בארבע אמות כמלאחריו.

ולכן כשאדם עומד אצל המים, וצואה שטה על פני המים – הוה גם כן הדין כמו שנתבאר <small><small>(בית יוסף, וט''ז סעיף קטן א')</small></small>. ויש מי שרוצה להקל מלפניו בארבע אמות, ואינו עיקר.

<small><small>(מגן אברהם בשם ב''ח, ועיין ט''ז שם. אבל האליה רבה סעיף קטן ד' מסכים להב''ח, דגם מלפניו די בארבע אמות.)</small></small>

!  ד
צואה במים אינו מתבטל, אלא אם כן המים עכורים שאין הצואה ניכר בהם <small><small>(שלטי גיבורים)</small></small>. ודווקא שאין כאן ריח רע.

ופי חזיר כצואה עוברת דמי <small><small>(גמרא כה א)</small></small>. ואפילו עולה מן הנהר, דאין הרחיצה מועלת לו דהוי כגרף של רעי. ולכן יזהר מלהתפלל בבית שחזירים מצוים בו. ואסור לעשות שם שום ברכה, ואסור להניח תפילין שם. והולכי דרכים צריכין ליזהר בזה מאוד.

!  ה
היתה צואה על בשרו ומכוסה בבגדיו, או שהכניס ידו לבית הכסא דרך חור, ואין מגיע לו הריח רע – יש פלוגתא בגמרא <small><small>(כה א)</small></small>. רב הונא אמר: מותר לקרות קריאת שמע, דכתיב: ''כל הנשמה תהלל יה'' – איברי הנשימה הפה והחוטם מהללים, ולא שארי איברים. ולא חיישינן בנקיותן, כיון שהצואה מכוסה. ורב חסדא אמר: אסור לקרות, דכתיב: ''כל עצמותי תאמרנה, ה' מי כמוך''. ולכן כל האיברים בכלל ההילול, וצריכין להיות נקיים.

ופסקו הרי''ף והרא''ש כרב הונא, דמותר לקרות קריאת שמע. וכן מתבאר מהרמב''ם בפרק שלישי דין י''א, עיין שם. אבל רבינו חננאל פסק כרב חסדא דאסור. ולכאורה הלכה כרבים, ומותר לקרות.

!  ו
אך רבינו הבית יוסף כתב בסעיף ד אחר שהביא שני הדעות, דיש אומרים שלא התיר המתיר בצואה על בשרו אלא במקום שהיא נכסית מאליה בלא מלבוש, כגון אצילי ידיו. ונכון לעשות כדברי המחמיר. עד כאן לשונו.

וטעם דעה זו משום דאין סברא כלל להתיר ממש בצואה על בשרו, דפשיטא דאין כאן ''והיה מחניך קדוש'', ואף שמכוסה בבגדים. מכל מקום הרי על גופו, והגוף וודאי לא גרע ממחנה עצמה, ולא מהני לה כיסוי. ולכן מפרשים דזהו במקום שאי אפשר להתגלות כלל, כמו בין אצילי ידיו. ולכן קרינן ביה ''והיה מחניך קדוש''.

!  ז
וגם הרמב''ם ז''ל נשמר מקושיא זו, שכתב שם:

היתה נטישת צואה על בשרו, או ידיו מטונפות מבית הכסא, ולא היה ריח רע כלל מפני קוטנן או יבשותן – מותר לקרות...
עד כאן לשונו. הרי שפירש ''נטישת צואה'', כלומר: לא צואה ממש אלא רשמי צואה. וכן לא גריס ''הכניס ידיו לבית הכסא'' אלא ''ידיו מטונפות מבית הכסא'', כלומר: שקינח את עצמו באיזה דבר, ונשארו גם רשמי טינוף על היד. וצריך לומר דמיירי שאין לו מים, דמקנח ידיו בצרור או בכותל, כמו שכתבתי בסימן ד, עיין שם.

מיהו על כל פנים גם הרמב''ם לא התיר רק בכהאי גוונא. ובזה עצמו כתב אחר כך דכמה גאונים הורו שאסור לו לקרות אם היו ידיו מטונפות, וכך ראוי לעשות. עד כאן לשונו.

!  ח
ולפי זה בצואה ממש על בשרו – וודאי אסור. אך ברשמי צואה או במקום שמתכסה, כמו בין אצילי ידיו וכיוצא בו, ואין לו מים – יכולים לסמוך על דעת רבותינו המתירים. ואם יש צואה על בגדיו, כמו על חלוקו או מכנסים וכיוצא בהם, והוא מכוסה בבגד אחר – מותר לכל הדעות <small><small>(מגן אברהם סעיף קטן ו')</small></small>.

ולא דמי לצואה דבוקה בסנדלו דאסור, ואפילו בנגיעה בעלמא כמו שכתבתי בסעיף ב, מפני שבסנדל הולכים ומתגלה הצואה קצת דרך הילוכו, מה שאין כן בשארי בגדים <small><small>(שם בשם המאור ותר''י)</small></small>. ועוד: דהסנדל בטל יותר להגוף משארי בגדים. ועוד: דהסנדל הוי כגרף של רעי <small><small>(אליה רבה סעיף קטן ה')</small></small>.

וכתב רבינו הרמ''א דשכבת זרע על בשרו – דינו כצואה. עד כאן לשונו. וממילא דאם יש ממשות של זרע על בשרו – אסור לקרות עד שיסירנה. ואם יש רשמי זרע על בשרו, או אפילו ממשות של זרע, אך היא בין יריכותיו שאינו מתגלה לעולם, ואין לו מים – יכול לקרות קריאת שמע ולהתפלל כמו שהוא. ושכבת זרע על חלוקו, והוא מכוסה – מותר לו לקרות קריאת שמע ולהתפלל וללמוד. וכן הלכה.

מיהו זהו וודאי דאם יכול בקל לרחוץ המקום ולהסיר הזרע מכל וכל – שכר הרבה יטול, וכבוד שמים הוא. אבל מדינא אינו מעכב, שכן הסכמת הגדולים כמו שבארנו בסייעתא דשמיא.

<small><small>(וספר חסידים מידת חסידות קאמר.)</small></small>

!  ט
צואה במקומה, והיינו בפי הטבעת – אסור לקרות קריאת שמע <small><small>(יומא ל א)</small></small>. אך אם אינה נראית לחוץ – מותר, דלא ניתנה תורה למלאכי השרת <small><small>(שם)</small></small>. דיש בני אדם שנדחקין לנקביהן, והצואה עומדת בפי הטבעת, ואינו יכול להוציאה.

אך אם נראית מקצתה לחוץ כשהוא יושב, אף על פי שכשעומד אינה נראית – אסור <small><small>(שם)</small></small>. ולא דמי לצואה על בשרו, שמותר לרוב הפוסקים כמו שכתבתי בסעיף ה, משום דבמקומה נפיש זוהמתה <small><small>(גמרא שם)</small></small>.

!  י
ולכן מי שיש לו חולי הטחורים שקורין גילדערנע''ם אדע''ר, וזב ממנו דם תמיד, ואגב הדם יוצא ממנו ליחא סרוחה מעופשת, ויש לזה ריח רע – אסור בכל דבר שבקדושה כל זמן שהליחה הזו שותתת ממנו <small><small>(מגן אברהם סעיף קטן ח')</small></small>. ואפילו אם יעבור זמן קריאת שמע וזמן תפילה – לא יקרא ולא יתפלל ולא יברך.

אך אם אין שם ריח רע, אם הדם או הליחה יוצא דרך דחייה בסירוגין – יש לו תקנה ברחיצת מקום הזוהמא. אך אם שותת ויורד תדיר מעצמה הוי מפי הטבעת, ואין לזה תקנה <small><small>(שם)</small></small>. ואסור לו להזכיר שום דבר שבקדושה עד שתפסק השתיתה.

!  יא
היה לפניו מעט צואה – יכול לבטלה ברוק שירוק בה, ויקרא כנגדה.

ודווקא כשהרוק עבה. ונתינת מים על גבי הצואה לא מהני אלא אם כן היו עכורים, שאין הצואה נראית מתוכם. ולא דמי לעששית, דכיסוי מעליא הוא <small><small>(שם סעיף קטן ט')</small></small>. ואפילו רוק עבה אין הביטול מועיל אלא לפי שעה. אבל במשך שעה הרוק נימוח ונבלע בה, ולא מהני וחוזר לאיסורו.

!  יב
אמרו חכמינו ז''ל <small><small>(כה א)</small></small>: ספק צואה בבית – מותרת, באשפה – אסורה.

וצריך לומר אפילו יש מקום לומר שהוחזק צואה בבית, כגון שידוע שתינוקות הולכין שמה לנקביהן, אלא שיש ספק אם הוציאו הצואה אם לאו – מותר, דסתם בית חזקתה שמנקין אותה.

ובעל כרחך צריך לומר כן, דאם לא הוחזק צואה בבית מה שייך ספק צואה בבית? או אפשר שאין להקל כל כך, ואם רק ידוע שקטנים הולכים שמה – צריך לדעת בבירור שהוציאו הצואה משם. ובאם לאו – אסור לקרוא ולהתפלל ולברך. אלא שיש קטנים ואין ידוע שהולכים שמה, דבכהאי גוונא מקרי ''ספק צואה בבית'' ומותרת.

!  יג
אמנם מדברי תלמידי רבינו יונה בפרק שלישי מבואר דאפילו בכהאי גוונא אסור. שכתבו על הא דאמרינן ''התפלל ומצא צואה במקומו'' – הואיל שחטא, אף על פי שהתפלל אין תפילתו תפילה, וצריך לחזור ולהתפלל. וכתבו דמיירי במקום שמצוים שם קטנים, והיה עליו חיוב לבדוק המקום, עיין שם.

הרי מפורש דאם רק יש קטנים בבית – הוי ספק צואה שאסור. ולדבריהם בהכרח לומר דהך דספק צואה בבית מותרת – מיירי שאין שם קטנים כלל. ואם כן אינו מובן מה שייך בזה ספק צואה, וצריך עיון.

!  יד
ודבי הטור ושולחן ערוך סתומים בזה, שהם כתבו כלשון הש''ס:

ספק אם צואה בבית – מותר לקרות, דחזקת בית שאין בה צואה.
עד כאן לשונם. ואחר כך כתבו:

קרא במקום שראוי להסתפק בצואה, ומצא אחר כך – צריך לחזור ולקרות. אבל אם אין המקום ראוי להסתפק בו – אינו צריך לחזור ולקרות.
עד כאן לשונם. ולא ביארו גדרי המקום, איך ומה.

!  טו
אמנם בדברי הרמב''ם רואה אני שינוי גדול מלשון הש''ס. שכתב בפרק שלישי דין ט''ו:

היה קורא קריאת שמע בבית, ונסתפק לו אם יש שם צואה... – הרי זה מותר לקרות.
עד כאן לשונו. והדין השני דאם התפלל ומצא צואה במקומו, דצריך לחזור ולהתפלל – לא נמצא בו כלל. ורק בראש הפרק בשם, כשכתב שאין קורין במרחץ ולא בבית הכסא, כתב דכל מי שקרא במקום שאין קורין – חוזר וקורא, עיין שם. אבל בפרט זה כשמצא צואה במקומו – לא הזכיר מאומה.

!  טז
ויראה לי דגם להרמב''ם הוה קל וחומר מה שדקדקנו. דאיך שייך ספק צואה בבית אם אין שם תינוקות? ואם כן, כיון דמותר לקרות איך אמרו דכשמצא צואה במקומו דצריך לחזור ולהתפלל? ולכן מפרש כן.

וכך היא הצעה של שמועה: דוודאי אם קודם הקריאת שמע והתפילה עלה על דעתו שיש כאן ספק צואה, כגון שיש תינוקות וכיוצא בזה – אסור לו להתחיל עד שיבדוק המקום. ואם לא בדק ומצא צואה – הוי פושע, וחייב לחזור ולקרות ולהתפלל. ודבר זה לא הוה ליה לבאר בפרטיות, דזה נכלל במה שכתב בריש הפרק, דבמקומות המטונפים אסור לקרות, ואם קרא – חוזר וקורא. וממילא דאם יש ספק טינוף – הוה ככל ספיקא דאורייתא ואזלינן לחומרא. ואין בזה שום חידוש.

!  יז
וזה שאמרו ספק צואה בבית מותר – ענין אחר הוא. והיינו שקודם הקריאת שמע והתפילה לא עלה על דעתו שיש כאן ספק כלל בצואה, והתחיל לקרות. ובאמצע הקריאה עלה לו הספק בלבו, מפני שיש שם תינוקות וכיוצא בזה. אך כיון שהתחיל לקרות בהיתר, וחזקת בית שאין שם צואה, וכשהתינוקות יוצאין מוציאין משם, שהרי באמת כן דרך רוב בני אדם. ולפיכך התירו לו לגמור. ואז אפילו אם מצא אחר כך צואה – אנוס הוא, כיון שלא עלה הספק על דעתו כלל. ולא ניתנה תורה למלאכי השרת, ועל כזה לא אמרו שצריך לחזור ולקרות. וזהו שדקדק הרמב''ם בדבריו: ''היה קורא ונסתפק'', כלומר: שהספק נפל אצלו אחר שהתחיל לקרות. וכן נראה לעניות דעתי עיקר לדינא.

!  יח
ספק צואה באשפה אסור משום דחזקת אשפה שיש שם צואה ולכן אסור לו לקרות ולהתפלל ולברך כנגד אשפה עד שיבדוק ואפילו אם האשפה עצמה אין בה ריח רע דאלו יש ריח רע בהאשפה בלאו הכי אסור וראיתי מי שכתב דאשפה אפילו בבית אסור <small><small>(הגר''ז)</small></small> ולעניות דעתי אינו כן דבחולין <small><small>(י''ב.)</small></small> יש פלוגתא אם מטילין נבלות באשפה שבבית וקיימא לן ביורה דעה סימן א' דאין מטילין ופירש''י שם אין אדם עשוי להטיל נבלתו באשפה שבבית משום דמיסרח ואיכא ריח רע עד כאן לשונו. ואם כן כל שכן דאין מטילין צואת אדם שם שאין לך ריח רע יותר מצואת אדם ולכן נראה לי דאשפה שבענין זה בגמרא ופוסקים הוא אשפה שבחצר דווקא ולא באשפה שבבית.

!  יט
וכן אם ידוע לו שיש צואה בבית, אלא שאינו יודע אם הוא צואת אדם או צואת כלבים, יש אומרים דבבית מותר ובאשפה אסור <small><small>(מגן אברהם סעיף קטן י' בשם ריא''ז)</small></small>. ויש אומרים דאזלינן בתר המצוי, דתולין במצוי בין להקל בין להחמיר, כמו שכתבתי ביורה דעה סימן נ''ז <small><small>(מגן אברהם)</small></small>.

וכשתינוקות מצויין יותר מכלבים – גם בבית אסור. וכשכלבים מצויים יותר – גם באשפה מותר <small><small>(שם)</small></small>. ויש מחמירין באשפה בכל ענין <small><small>(פרי חדש)</small></small>. וכן כשידוע שיש צואה בבית – אסור בכל ענין <small><small>(שם)</small></small>, דבמקום שהוחזק צואה – וודאי אסור לקרות עד שיודע בבירור שהם של כלבים. וכן יש להורות. ופשיטא אם נתברר אחר כך ששל אדם הוא, שחייב לחזור ולקרות.

!  כ
מי רגלים אינו כן, דאפילו מקום שיש להסתפק שמא יש שם מי רגלים, אפילו באשפה מותר.

והטעם: דמן התורה אינו אסור אלא כנגד המשתין, בשעה שמשתין כדרכו. אבל אחר שנפלו המי רגלים על הארץ – מותר מן התורה, והטעם יתבאר בסימן ע''ז. ורק מדרבנן אסור, ובספיקן לא גזרו. ולכן במי רגלים אפילו מצאן במקום שהיה ראוי להסתפק – אינו צריך לחזור ולקרות ולהתפלל.

<small><small>(ועיין מגן אברהם סעיף קטן י''א, דגם בשותת – מותר מן התורה, עיין שם.)</small></small>

!  כא
יראה לי דכשם שאסור לקרות ולהתפלל כנגד מי רגלים מדרבנן, כמו כן אסור נגד כל דבר המאוס, כמו הקאות שמקיא, או הרבה מליחות האף, וכיחו וניעו מליחות הרוקים המתועבים, דלא גריעא ממי רגלים. ו''הכון לקראת אלהיך ישראל''. ויש מי שמקיל בזה, ולא נראה לי.

ועוד נראה דאם קרא כנגד אשפה, והלך לו ולא בדק, אף שעשה איסור מכל מקום אינו צריך לחזור ולקרות, אלא אם כן הוחזק בוודאי שיש שם צואה.

<small><small>(ויש שלא כתב כן, עיין ביאור הלכה. ולי נראה כמו שכתבתי, ודייק ותמצא קל.)</small></small>

~ סימן עז - דיני מי רגלים

!  א
מן התורה אין איסור במי רגלים לקרוא קריאת שמע ולהתפלל ולברך, אלא כנגד המשתין בשעה שמשתין, כמו שכתבתי בסימן הקודם.

וחכמינו ז''ל <small><small>(כה א)</small></small> דייקו לה מקראי, כדכתיב: ''ויד תהיה לך..., ויצאת שמה חוץ'', ולא כתיב: ''שתכסה מה שיצא ממך''. וכתיב: ''ויתד תהיה לך..., וכסית את צאתך'' – כאן לקטנים לא בעי כיסוי, כאן לגדולים בעי כיסוי.

ומדרבנן אסרו גם אחרי נפלם לארץ, כשיש בהם טופח על מנת להטפיח. כלומר: כשיניחו איזה דבר על המי רגלים – יתלחלח כל כך עד שיכול להטפיח דבר אחר בנגעו בו.

!  ב
כלי שיש בה מי רגלים – אסור לקרות קריאת שמע כנגדה, אלא אם כן יתן מים בהכלי. ואין חילוק בין שקדמו המים להמי רגלים או להיפך. ולא אמרינן דהשני שנפל – קמא קמא בטיל.

ובלבד שלא תהא הכלי מיוחד למי רגלים. דעביט של חרס המיוחד למי רגלים – דינו כמי רגלים עצמן, ואסור לקרות ולהתפלל כנגדו, ויתבאר בסימן פ''ז.

ופשוט הוא דמיירי שאין סרחון מהמי רגלים, דאילו יש סרחון – אסור בכל ענין, אף כשנתן מים לתוכן.

!  ג
וכמה שיעור המים? רביעית לפעם אחת של מי רגלים, ולשני פעמים שני רביעיות, וכן לעולם. ואין חילוק בין שהיו המי רגלים מרובים או מועטים <small><small>(כסף משנה ומגן אברהם)</small></small>.

ויש מי שאומר דכשהמי רגלים פחותים מרביעית – אין צריך רביעית מים אלא רוב מים <small><small>(חכם צבי)</small></small>. ויש אומרים דגם רוב לא בעי, אלא כשיעור המי רגלים <small><small>(שלטי גיבורים)</small></small>. ויש להקל באיסור דרבנן <small><small>(שם)</small></small>.

ואי המי רגלים בארץ – ישפוך על כל השטח מים במקום שיש טופח להטפיח, וצריך גם כן רביעית.

!  ד
ודע שהרשב''א כתב דרביעית מים די אפילו לכמה פעמים. ויש מי שאומר דגם לדעת הרמב''ם אין צריך לכל פעם רביעית אלא אם כן הטיל מים להמי רגלים, ואחר כך השתין עוד פעם וצריך מים אחרים. אבל כשעדיין לא נתן מים, אפילו השתין כמה פעמים – די ברביעית אחת.

<small><small>(משנה ברורה בשם מגן גיבורים. והגר''א הסכים לדעת הרשב''א, עיין שם. ויש לסמוך על זה בשעת הדחק.)</small></small>

~ סימן עח - דין מי שנצרך להטיל מים בשעת קריאת שמע

!  א
גרסינן בברכות <small><small>(כב ב)</small></small>:

תנו רבנן: היה עומד בתפילה, ומים שותתין על ברכיו, כלומר שמשתין – פוסק עד שיכלו המים, וחוזר ומתפלל. ואם לא שהה כדי לגמור את כולה – חוזר למקום שפסק. ואם שהה כדי לגמור את כולה – חוזר לראש.
וכבר בארנו בסימן ס''ה דלהרי''ף והרמב''ם רק בתפילה קיימא לן כן דחוזר לראש. אבל בקריאת שמע אף אם שהה כדי לגמור את כולה – אינו חוזר לראש. והתוספות והרא''ש חולקים בזה, וסבירא להו דאין חילוק בין תפילה לקריאת שמע, וכל שההפסק היה בהכרח שלא היה יכול לקרות – חוזר לראש גם בקריאת שמע. ורבינו הבית יוסף פסק בשם כהרי''ף והרמב''ם. והטור ורבינו הרמ''א פסקו כתוספות ורא''ש, עיין שם.

!  ב
ולכן כתב כאן הטור:

היה קורא, והתחילו מי רגליו שותתין על ברכיו – פוסק עד שיכלו המים... ואם שהה כדי לגמור כולה – חוזר לראש. ואם לאו – חוזר למקום שפסק.
עד כאן לשונו. אבל רבינו הבית יוסף כתב דאפילו שהה כדי לגמור כולה – אינו צריך לחזור אלא למקום שפסק. עד כאן לשונו.

ורבינו הרמ''א כתב על זה:

ויש אומרים דאם שהה כדי לגמור את כולה – חוזר לראש. וכן עיקר, וכמו שכתבתי לעיל סימן ס''ה. ומשערין לפי הקורא.
עד כאן לשונו.

!  ג
המי רגלים כששתתו ממנו, אם הולך בלא מכנסים ונפלו על הארץ – מרחיק מהם ארבע אמות או יצא לחדר אחר, בין בקריאת שמע בין בתפילה. ואף שאין לילך ממקום למקום באמצע התפילה, מכל מקום בכאן בהכרח כן הוא. ואף שלא ימלט שגם על ברכיו נפלו מעט, מכל מקום לא חיישינן לזה, אף אם ברכיו לחות עדיין מהמי רגלים <small><small>(פרי מגדים וא''ז)</small></small>.

ואם המקום הוא קרקע רכה, שיכולים לבלע במהרה באופן שלא יהיה בהם טופח על מנת להטפיח – הרשות בידו להמתין עד שיבלעו. ואין חוששין שמא ישהה בההמתנה עד כדי לגמור את כולה, ויצטרך לחזור לראש לדעת התוספות והרא''ש. דמה בכך? דאף אם יקרא שתי פעמים אין זה רק כקורא בתורה.

ולכן בתפילה לא ימתין עד שיבלעו, דשמא ישהה הרבה ויצטרך לחזור לראש, ויגרום ברכות שאינן צריכות. ולכן בתפילה בכל ענין מרחיק ארבע אמות וקורא מיד. וגם בקריאת שמע יותר טוב לעשות כן. וכל שכן אם עומד בברכות קריאת שמע דהוי כמו תפילה, ומחויב להרחיק ארבע אמות או לילך לחדר אחר.

<small><small>(עיין מגן אברהם סעיף קטן ב', והדברים דחוקים. ויותר טוב גם בקריאת שמע להרחיק. ודייק ותמצא קל.)</small></small>

!  ד
וכל זה כשלא נפלו המי רגלים על בגדיו. אבל אם נפלו על בגדיו ככתונת ומכנסיים, ויש בהם טופח על מנת להטפיח, הדין כן הוא: דאם הם מכוסים בבגדים נקיים, כגון שהבגד העליון שעליו נקי הוא מהמי רגלים – יכול לקרות כן, שהרי אפילו בצואה על בגדיו קיימא לן דכשמכוסה לית לן בה, כמו שכתבתי בסימן ע''ו סעיף ח. וכל שכן במי רגלים.

אבל אם אינם מכוסין כגון שאין עליו בגד עליון, או שגם העליון נתלחלח בהמי רגלים – צריך להסיר בגדיו.

וזהו בקריאת שמע. אבל בתפילה שאי אפשר להפסיק כל כך להפשיט בגדיו – יכול להתפלל כמו שהוא אף שמגולים, כיון שמן התורה מותר כמו שכתבתי בסימן הקודם, והאיסור הוא דרבנן. ובתפילה התירו, כיון שאי אפשר בענין אחר <small><small>(בית יוסף ומגן אברהם סעיף קטן א')</small></small>.

!  ה
מי שיש לו מחלה, שמטפטף ממנו מי רגלים תדיר לאונסו, ואם כן לא יוכל להתפלל לעולם, כתב רבינו הרמ''א בתשובה <small><small>(סימן צ''ח)</small></small> שיש להתיר לעשות לו בגד סביב האבר. וממילא שהבגדים העליונים יהיו נקיים, ויוכל לילך לבית הכנסת להתפלל. ובשעת ההטפה יפסיק ואחר כך יתפלל. ויכול להתחיל להתפלל שלא בשעת הטפה, אף שיודע שיצטרך להפסיק, כיון דאי אפשר בענין אחר. עיין שם.

~ סימן עט - מה יעשה כשנזדמן לו צואה באמצע הקריאה

!  א
כתב רבינו הבית יוסף:

היתה צואת אדם מאחריו – צריך להרחיק ארבע אמות ממקום שכלה הריח. אפילו אם יש לו חולי שאינו מריח – צריך להרחיק ארבע אמות ממקום שיכלה הריח למי שמריח.
ומלפניו צריך להרחיק מלוא עיניו. אפילו בלילה, או שהוא סומא שאינו רואה אותה – צריך להרחיק עד מקום שאין ביכולת לראות ביום. ואם הוא מצדו – דינו כמלאחריו.
עד כאן לשונו. ודעת הרמב''ם בפרק שלישי דאינו צריך מלאחריו להרחיק אלא ארבע אמות ועד שיכלה הריח. אבל ארבע אמות ממקום שכלה הריח אינו צריך. ורוב הפוסקים חולקים עליו.

<small><small>(וכוונת הרמב''ם בהלכה י''ב על לאחריו, דאילו בלפניו – הא פסק בהלכה ח כמלוא עיניו. ודייק ותמצא קל.)</small></small>

!  ב
ובזה שפסק דצדדים הוי כלאחריו, כן פסק הרמב''ם שם בדין ח, וכן כתב הסמ''ג.

ויש מי שחולק לומר דצדדין כלפניו דמי, כדאשכחן גבי לולב עקום בסוכה <small><small>(לב א)</small></small>. ואומר דהרמב''ם מיירי באי אפשר להניחה לאחוריו, דאז הוי כלאחריו. אבל במקום שאפשר – הוי כלפניו, וכמו שכתבתי לקמן בסימן פ''א <small><small>(כסף משנה בשם רבינו מנוח)</small></small>. ויש מי שכתב דצדדין דלפניו הוי כלפניו, ושלאחריו הוי כלאחריו, כמו בכהנים לקמן סימן קכ''ח <small><small>(מגן אברהם סעיף קטן ב')</small></small>.

!  ג
ותמוה בעיני הדמיונות האלה: דבלולב הוי משום ''הדר'', ובכהנים הוי הטעם משום דלא חשיבא אצלו ברכתם, עיין שם.

אבל בכאן הטעם משום ראיה, דמלפניו רואה בהכרח, אבל מן הצדדין אינו רואה בהכרח. ועוד: דבעניני תפילה אשכחן לענין לעבור לפני המתפלל דצדדין דינם כמלאחריו, כמו שכתבתי לקמן סימן ק''ב. ולא דמי לסימן פ''א דמחלקין בין אפשר ללא אפשר, דשאני התם שמצא הצואה כנגדו ומוכרח לסור ממקום זה – בוודאי יותר טוב לסור לאחריו, ולמה לא יעשה כן? אבל בכאן מיירי שרואה את הצואה מהצדדין, ואינו צריך לסור ממקום זה. לכן אוקמיה אדיניה, דהוי כלאחריו.

<small><small>(וגם הפרי חדש והאליה רבה חולקים עליהם, עיין שם. ולכן נראה לעניות דעתי העיקר לדינא כמו שכתבתי.)</small></small>

!  ד
ודע דשיעורים אלו ארבע אמות ומלוא עיניו כמו שנתבאר, אין חילוק בזה בין אם הצואה בחצר וברחוב ובשדה וקורא שם, או שהוא קורא בבית ובאותו החדר נמצא הצואה – די בהרחקות האלו. ולא אמרינן: כיון שהאדם והצואה בחדר אחד – הוי כולו כארבע אמות. דבזה נחלקו תנאי בסוף פרק שלישי דברכות, ופסקו הרי''ף והרמב''ם והטור והשולחן ערוך בסימן פ''ז דלא אמרינן כל החדר הוי כארבע אמות, עיין שם. ואף שהרי''ץ גיאות פסק שם דהוי כארבע אמות, כמו שכתב שם רבינו יונה בשמו – הוא דעה יחידאה, עיין שם. ובאמת מי שרוצה לחשוש לעצמו לדעה זו – מוכרח לצאת מחדר זה לגמרי, או להוציא הצואה משם.

!  ה
וזהו שכתב רבינו הרמ''א בסעיף א דשליח ציבור המתפלל בבית הכנסת או בבית ויש שם צואה, אפילו הוא לאחריו ורחוק ממנו – צריך לשתוק עד שיוציאנה, מאחר שמוציא רבים ידי חובתן, ואי אפשר שלא יהיה מן הציבור בתוך ארבע אמות של הצואה. עד כאן לשונו.

כלומר: אפילו אם הצואה הוא מלאחריהם של כל הציבור, מכל מקום וודאי יש מקצתן בתוך ארבע אמות. ולא חשש רק להציבור, אבל להשליח ציבור בעצמו אין שום חשש אף על פי שהם בחדר אחד, וזהו מהטעם שנתבאר.

וזה שכתב: שיעור ארבע אמות – זה ממקום שכלה הריח. וכן אם הצואה מפסקת בין הציבור להשליח ציבור – אסור בכל ענין, כמו שכתבתי לעיל סימן נ''ה לענין עניית ''אמן'', עיין שם <small><small>(מגן אברהם סעיף קטן ג')</small></small>.

ואף שעתה מתפלל כל יחיד בפני עצמו, מכל מקום הא צריך לענות ''אמן'' על ברכות שליח הציבור <small><small>(אליה רבה סעיף קטן ו')</small></small>. ולכן בפסוקי דזמרה שאינו מוציאם ידי חובתם, וגם אין כאן ''אמן'' – מותר להשליח ציבור לומר כשהצואה מאחוריו בהרחקה שנתבאר <small><small>(שם, ומגן אברהם שם)</small></small>. ובמי רגלים כשיש בבית הכנסת, וכל הקהל רחוקים מהם ארבע אמות – מותר לו להשליח ציבור להתפלל <small><small>(ט''ז סעיף קטן ב')</small></small>.

!  ו
יראה לי דכפי מה שיתבאר בסימן פ''ב, דאפילו צואה יבשה כחרס שאין בה ריח רע אסור, אם כן לענין לאחריו ולצדדין אינו צריך להרחיק רק ארבע אמות. אבל במלפניו אין חילוק כיון דהאיסור מלוא עיניו, מפני שרואה אותה – שוב אין חילוק בין יש בה ריח לאין בה ריח.

וכן בשליח ציבור בבית הכנסת, אם לכל הציבור הוי מלאחריהם ומרוחקים ארבע אמות – מותר לו להתפלל, כמו במי רגלים שבארנו.

!  ז
אפילו אם יש צואה בבית אלא שהוא במקום שחולק רשות בפני עצמו, כגון שהוא על מקום שגבוה עשרה טפחים ורחב ארבעה טפחים שזהו גדרו של רשות היחיד, או שהוא במקום עמוק עשרה עשרה, ואין מגיע לו משם ריח רע – מותר לקרות.

ויש מי שמתיר אפילו אינו רחב ארבעה, רק בגבוה עשרה – סגי <small><small>(ט''ז סעיף קטן ג')</small></small>. ואינו עיקר. וכן הסכימו רוב הגדולים דדווקא גבוה עשרה ורחב ארבעה <small><small>(ב''ח ומגן אברהם ואליה רבה)</small></small>.

וכן אם הצואה בחדר אחר, אפילו יושב בצד הפתח, ואין הריח מגיע אליו – יכול לקרות אף שאין בינו ובין הצואה ארבע אמות. דכיון שהצואה ברשות אחרת – קרינן ביה ''והיה מחניך קדוש''.

!  ח
והנה לדעת הרא''ש כשהצואה ברשות אחרת – מותר אפילו רואה אותה. וכן כתבו הטור והשולחן ערוך בסעיף ג. והטעם: דבצואה ליכא לאו ד''ולא יראה בך ערות דבר'', רק עשה ד''מחניך קדוש''. ובכאן מחנהו קדוש.

אבל הרשב''א ז''ל סובר דברואה – אסור, דסבירא ליה דגם בצואה יש איסור ד''ולא יראה''. והעיקר לדינא כהרא''ש <small><small>(בית יוסף)</small></small>, וכמו שכתבתי בסימן ע''ד סעיף ד, עיין שם.

ומכל מקום יש לחוש לדעת הרשב''א, והיינו להעצים עיניו או לחזור פניו, דבזה גם הרשב''א מודה דעצימת עינים או בלילה מהני, כיון שהיא ברשות אחרת <small><small>(מגן אברהם סעיף קטן ח')</small></small>. ויש מי שכתב דלהרשב''א לא מהני עצימת עינים ולילה <small><small>(אליה רבה סעיף קטן ח')</small></small>. ולכן טוב להחזיר פניו.

!  ט
ובזה שכתבנו שלא יגיע ריח רע, כן פסקו הרמב''ם והטור דלריח לא מהני הפסקת רשות. אבל יש מרבותינו שפסקו דמהני, דכי היכי דמהני לצואה עצמה, כמו כן מהני לריח רע שלה <small><small>(רא''ש ותוספות ר''י בשם רבני צרפת)</small></small>.

ולכאורה דעה זו אינה מובנת: הא סוף סוף איכא ריח רע? ויראה לי דכוונתם דדינו כריח רע שאין לו עיקר, שיתבאר דמותר בתלמוד תורה <small><small>(עיין פרישה שהקשה גם כן כן, ותירוצו דחוק)</small></small>.

ונראה דאפילו לדעה ראשונה אינו צריך הרחקת ארבע אמות ממקום שכלה הריח <small><small>(שם)</small></small>. ואם הצואה היתה בחדר זה והוציאוה משם, ועדיין ישנו להריח – אסור לכל הדעות עד שיפסוק הריח, כיון שהצואה היתה בחדר זה <small><small>(מגן אברהם סעיף קטן ט')</small></small>. ומי שאינו מריח – מותר <small><small>(שם)</small></small>, כיון דליתא לעיקר הצואה. וכל שכן כשהיא ברשות אחר דמותר למי שאינו מריח.

<small><small>(ודברי הלבוש צריכים עיון, כמו שכתב הפרישה.)</small></small>

!  י
חצר קטנה שנפרצה במילואה לגדולה, והגדולה עודפת עליה מן הצדדים – קטנה לא חשיבא כבית בפני עצמו כיון שנפרצה במלואה לגדולה. אבל הגדולה כיון שכותליה עודפים על של קטנה מצד זה ומצד זה – חשיבה כבית בפני עצמו, וכמו שכתבתי בסימן נ''ה לענין צירוף מנין, עיין שם.

ולכן אם צואה בגדולה – אסור לקרות בקטנה עד שירחיק כשיעורים שנתבארו, דהוה כהצואה עם האדם בחדר אחד. אבל כשצואה בקטנה – מותר לקרות בגדולה בלא הרחקה אם אין הריח רע מגיע אליו, כל שדרך בני אדם להצטער מאותו הריח. וזה לא אמרינן שהאדם שהוא בגדולה ימשוך הצואה אחריו, דכיון שהאיסור הוא משום הצואה – אזלינן בתר הצואה ולא אחר האדם, כמו בסימן נ''ה דאזלינן אחר הרוב ולא אחר המיעוט.

<small><small>(המגן אברהם סעיף קטן י' כתב דלה''יש אומרים'' – שרי בכל ענין, עיין שם. אבל לפי מה שכתבתי בסעיף ט – אין ההיתר רק בתלמוד תורה, עיין שם. ודייק ותמצא קל.)</small></small>

!  יא
ודע דאף על גב דלכאורה משמע בעירובין <small><small>(צב ב)</small></small> דכל הקטנה נחשבת כמקום הפתח של הגדולה, ואם כן לא מהני הרחקת ארבע אמות, דכן הוא לענין שארי דינים שנתבארו שם. וראיתי מי שהקשה כן על רבינו הבית יוסף, שכתב בסעיף ג דהרחקה מהני בקטנה כשהצואה בגדולה, וכמו שכתבתי בסעיף הקודם.

אך באמת דברי רבינו הבית יוסף צודקים, דוודאי פשטא דסוגיא דעירובין כן הוא. אך זהו למאן דסבירא ליה בסוף פרק שלישי דברכות דכל הבית הוי כארבע אמות. אבל אנן קיימא לן דלא חשיבא בארבע אמות, וכמו שכתבתי בסעיף ד. ולדעה זו תתפרש הסוגיא דשם לענין הרחקה.

<small><small>(עיין משנה ברורה שנשאר בתימא, ולא קשיא כלל. ולא חשו להזכיר שם כיון דתלוי בפלוגתא. ודייק ותמצא קל.)</small></small>

!  יב
ודע דלפי מה שנתבאר דברשות אחרת אינו צריך הרחקה, לכן אם עומד בתפילה כנגד חלון פותח, וחזיר עובר לפני החלון – אינו צריך הרחקה. ורק יעצים עיניו שלא יראוהו, וגם לא יגיע לו ריח רע.

וכן בקידוש לבנה כשחזיר עובר לפניו – צריך להפוך פניו או שיתרחק מלוא עיניו. וגם כשמהפך פניו צריך הרחקה ארבע אמות, דפי חזיר כצואה עוברת דמי, כמו שכתבתי בסימן ע''ו.

!  יג
צואת כלב וחזיר אם נתן בהם עורות – מרחיקים מהם כמו מצואת אדם, דכשיש בהם עורות ריחן רע מאוד. ואם אין בהם עורות – דינן כדין צואת שאר בהמה חיה ועוף, שאינו צריך להרחיק מהם אם אין בהם ריח רע מפני ריבויין ויושנן, כמו הזבל המונח זמן רב במקום אחד דמעלה סרחון. ואם יש בהם ריח רע – דינן כצואת אדם בכל הפרטים שנתבארו.

!  יד
צואת חמור הרכה לאחר שבא מהדרך, וצואת חתול ונמייה ונבלה מסרחת – דינם כצואת אדם. דאילו סתמן – ריחן רע. ולכן אפילו אם במקרה אין ריחן רע – אסור כצואת אדם <small><small>(מגן אברהם סאיף קטן י''ב)</small></small>.

ונראה דלכל הדינים דינם כצואת אדם, והיינו: לאחריו ירחיק ארבע אמות ממקום שכלה הריח, ומלפניו מלוא עיניו.

וההולך בדרך אף על פי שרואה צורת בהמה כנגדו, כתב רבינו הבית יוסף בסעיף ה דאם אין הריח בא לו – אינו חושש למיעוט לתלותה בשל חמור. ובסמוך לעיר יש אומרים שיש לחוש, לפי שרוב הבהמות המצויות שם הם חמורים במקום דשכיחי חמורים. עד כאן לשונו.

!  טו
והנה יש מי שפירש דזה שכתב דאם אין הריח בא לו אינו חושש... – הכוונה אפילו יש לו ריח, רק שהריח אינו מגיע לו מותר. והקשה: דהא צריך להרחיק ארבע אמות ממקום שכלה הריח <small><small>(מגן אברהם סעיף קטן י''ג)</small></small>.

אמנם האמת דכוונתו הוא שאינו צריך לחשוש אולי יש לו ריח <small><small>(שם)</small></small>. דכן מבואר ממה שכתב דאינו חושש לתלותה בשל חמור. אמנם בטור כתב שאינו צריך להרחיק רק עד מקום שיכלה הריח, עיין שם.

ולפי זה באמת אין דינם כצואת אדם ממש, להרחיק ארבע אמות ממקום שכלה הריח. ולפי זה אם אין הריח בא לו, אף שיש לו ריח – לא חיישינן לה <small><small>(שם)</small></small>. ומכל מקום לדינא קשה לעבור על דברי רבינו הבית יוסף <small><small>(עיין אליה רבה סעיף קטן י''ד)</small></small>.

!  טז
בירושלמי אוסר לקרות כנגד מי רגלים של חמור הבא מן הדרך, וכנגד צואת תרנגולים אדומה, כלומר: כשהצואה אדומה. ויש אומרים שהתרנגולים אדומין שקורין ענגילא''ש הא''ן. ויש אומרים דהכוונה על תרנגולים שבמדינת אדום, שאוכלין שעורין וצואתן מסרחת <small><small>(מגן אברהם סעיף קטן י''ד)</small></small>.

ויש אומרים דכל בהמה חיה ועוף שיש לצואתן ריח רע – אסור לקרות כנגדן. ויש אומרים דכל שאוכלין פת – אסור לקרות כנגד צואתו, כגון הכלבים והחזירים. וכל שאין דרכו בפת – מותר <small><small>(עיין ט''ז)</small></small>. והענגיל''ש הא''ן שכתבנו הוא אינדי''ק בלשונינו, ואין לנו הוראה ברורה בענין זה. ובוודאי נכון להחמיר אם רק הריח משוקץ.

!  יז
וכתב רבינו הבית יוסף בסעיף ז:

צואת תרנגולים ההולכים בבית – דינה כצואת בהמה חיה ועוף <small><small>(ומותר)</small></small>. אבל הלול שלהם יש בו סרחון, ודומה לצואת אדם.
עד כאן לשונו.

והוא הדין רפת בקר – אסור לקרות בה כשיש בה הרבה צואת בהמה <small><small>(חיי אדם)</small></small>. ויש שרוצים להקל בזה, ואינו עיקר. והרי אפילו נגד אשפה אסור לקרות כשריחה רע כדאיתא בגמרא <small><small>(כה א)</small></small>, ובטור ושולחן ערוך סעיף ח. ובעל כרחך כשאין שם צואה, דאילו יש שם צואה – תיפוק ליה מחמת הצואה. ואם כן לא גרע רפת בקר מאשפה <small><small>(וכן כתב המשנה ברורה)</small></small>.

!  יח
ריח מצואה מקרי ''ריח רע שיש לו עיקר''. וריח מנפיחות מקרי ''ריח רע שאין לו עיקר'', ואמרו בגמרא שם דקילא מריח שיש לו עיקר.

והיינו כשיצא הפחה מחברו, ויש לזה ריח רע – אסור לו לקרות קריאת שמע ולהתפלל ולברך עד שיכלה הריח. ואינו צריך הרחקה ארבע אמות ממקום שכלה הריח כבצואה. אך ללמוד מותר אפילו כשהריח לא כלה עדיין. רק אם הפיח בעצמו, ויש ריח רע – אסור לו גם ללמוד עד שיכלה הריח. והטעם: לפי שריח רע שאין לו עיקר הוא מדרבנן – הקילו מפני ביטול תורה כשהריח בא מאחר, כמו שמורגלים בישיבות דהני גנו והני גרסי <small><small>(גמרא)</small></small>.

~ סימן פ - דין מי שאינו יכול להתאפק מלהפיח

!  א
מי שאינו יכול לשמור את עצמו מלהפיח שבעל כרחו מפיח, ואי אפשר לו לגמור קריאת שמע ותפילה בלא הפחה – מוטב שיעבור זמן קריאת שמע ותפילה, ממה שיתפלל בלא גוף נקי.

ואם עבר זמן תפילה – אנוס הוא, ומתפלל מנחה שתים. ואם יראה לו שיכול להעמיד עצמו בשעת קריאת שמע – יניח תפילין בין ''אהבה'' לקריאת שמע, ומברך עליהם. כן פסקו הטור והשולחן ערוך, ומקורו מתשובת הרא''ש <small><small>(ריש כלל ד', עיין שם)</small></small>.

!  ב
ויש מי שכתב שאינו נראה כן להלכה <small><small>(הגר''א)</small></small>. ויש מי שכתב בלשון זה: אף על גב דבגמרא לא אמרינן אלא הנצרך לנקביו אל יתפלל, היינו משום דבעי למימר: ואם התפלל תפילתו תועבה. אבל אין הכא נמי שבהפחה נמי מוטב שלא יתפלל עכשיו, מלהתפלל בגוף בלתי נקי...

וכל זה כשאירע לו מקרה מפני קלקול הקיבה על ידי איזה מאכל, באופן שלערב וודאי יוכל להתפלל בגוף נקי. אבל אם יש לו חולי שמחמתו מפיח בכל עת – יתפלל, וכשתבוא לו ההפחה – ישתוק, וימתין עד שיכלה הריח. ואם ישהה כדי לגמור את כולה – יחזור לראש <small><small>(פרי חדש)</small></small>.

!  ג
ורבינו הרמ''א כתב בתשובה <small><small>(סימן צ''ח)</small></small>: מדלא אמר שיש איסור בדבר, אלא מוטב לו להמתין מאחר שיש לו תקנה להתפלל במנחה שתים. אמנם מי שרגיל בכך, ואם לא יתפלל יפטור מן התפילה לעולם – מותר לו להתפלל בלא גוף נקי. דלא אתי איסור דרבנן ודחי לחיוב דאורייתא, או לתפילה שהיא מצוה דרבים. עד כאן לשונו. וזהו כעין מה שכתבתי בסעיף הקודם.

ובאמת דברי הטור ושולחן ערוך אינם מובנים: דנהי דלתפילה מהני תשלומין, אבל בקריאת שמע הא יש דעות אי מהני תשלומין, כמו שכתבתי בסוף סימן נ''ח, עיין שם <small><small>(אליה רבה)</small></small>. ויותר תמוה דבתשובת הרא''ש לא הזכיר כלל קריאת שמע רק תפילה, עיין שם <small><small>(שם)</small></small>.

!  ד
ולכן יש מן הגדולים שפסק דבאמת רק תפילה לא יתפלל. וכן פסוקי דזמרה לא יאמר, שנתקנו מחמת התפילה. אבל קריאת שמע יאמר אף בלא גוף נקי, דתפילה הוי כעומד לפני המלך, מה שאין כן קריאת שמע. ואף אם אין ביכולתו להניח תפילין – יקרא קריאת שמע בלא תפילין <small><small>(הגר''ז)</small></small>. וגם הברכות של קריאת שמע יכול לומר. ואם יכול להניח תפילין בין ''אהבה'' לקריאת שמע – יניח בברכה. והטלית פשיטא שיכול להניח בברכה, שהרי מותר ליכנס בטלית לבית הכסא <small><small>(ט''ז)</small></small>. וכן יש להורות.

וגם מה שנתבאר דאם יש לו חולי שמזה מפיח, יתפלל גם כן בוודאי – דין ברור הוא, וכן הלכה.

<small><small>(וגם הטור שולחן ערוך שכתבו: מוטב שיעבור זמן קריאת שמע ותפילה ולא יתפלל... – כוונתם רק אתפילה, שהרי לא כתבו ''ולא יקרא ולא יתפלל'' אלא ''ולא יתפלל''. וזה שכתבו שיעור זמן קריאת שמע ותפילה, כלומר: שלא יתפלל שיעבור זמן קריאת שמע, ואף שיעבור זמן תפילה. ודייק ותמצא קל. וברכות השחר צריך לברך.)</small></small>

~ סימן פא - דין צואת קטן, אם צריך להרחיק

!  א
גרסינן בסוף פרק שלישי דסוכה <small><small>(מב ב)</small></small>:

קטן שיכול לאכול כזית דגן – מרחיקין מצואתו ומימי רגליו ארבע אמות. והוא שיכול לאכול כזית בכדי אכילת פרס. ובגדול אף על פי שאינו יכול לאכול בכדי אכילת פרס.
ופירש רש''י: כל חמשת המינין קרוי ''דגן'': חטין, ושעורין, וכוסמין, ושבולת שועל, ושיפון – מרחיקין מצואתו משאכל כזית מאלו, בכל ענין אכילה... עד כאן לשונו. כלומר: בין שאכלן יבש, בין שאכלן לחין או שרויין ומבושלין, כמו במאכל שעושין לתינוק שקורין פפ''א <small><small>(מגן אברהם)</small></small>.

והשיעור שיאכל כזית מהן בכדי אכילת פרס: לבינוני והם ארבע בצים, ולהרמב''ם שלוש בצים. אבל אם הקטן צריך לשהות יותר מזה השיעור – הרי הוא כאוכל היום חצי זית ולמחר חצי זית, שזהו הלכה למשה מסיני שאין אכילה מצטרפת לשהייה ארוכה מזו <small><small>(רש''י)</small></small>.

!  ב
יש אומרים דאפילו הקטן הזה חלוש בטבע שאינו יכול לאכול כזית דגן, אבל הגיע לכלל שאחרים כיוצא בו יכולין לאכול כזית דגן בכדי אכילת פרס – מרחיקין מצואתו וממימי רגליו. וזהו דעת רבינו הבית יוסף בסעיף א, עיין שם.

ובספרו הגדול ביאר דדעת רש''י אינו כן, ולרש''י בעינן שהוא בעצמו יכול לאכול דווקא, עיין שם. ויש מי שאומר דגם דעת רש''י כן הוא <small><small>(ט''ז)</small></small>.

אבל כמה מהגדולים פסקו כרש''י, וכתבו דכל הפוסקים סבירא להו כן דבעינן שיכול בעצמו לאכול כזית דגן בכדי אכילת פרס. וכתבו עוד דאפילו יכול לאכול, אם זה כמה ימים שלא אכל כזית דגן – אינו צריך להרחיק מצואתו ומימי רגליו, אף על גב דבגדול אינו כן <small><small>(ב''ח, ומגן אברהם, ואליה רבה, ופרי חדש)</small></small>. דבגדול וודאי אין חילוק אם אכל או לא אכל, או בין יכול לאכול לבין אינו יכול לאכול, דמכולם צריך להרחיק כמבואר בגמרא שם.

!  ג
ודע דמירושלמי פרק שלישי <small><small>(הלכה ה')</small></small> יש ראיה לרבינו הבית יוסף. שאומר שם:

תני: קטן שהוא יכול לאכול כזית דגן – פורשין מצואתו... בעון קומי רבי אבוה: מפני מה פורשים מצואתו...? אמר לון: מפני שמחשבותיו רעות. אמרין ליה: ולא קטן הוא? אמר לון: ולא כתיב: ''כי יצר לב האדם רע מנעוריו''? ''מנעריו'' כתיב...
עד כאן לשונו. ואינו מובן מה שאלו ''מפני מה פורשים מצואתו'', הלא ביאר מקודם מפני שיכול לאכול כזית דגן? אלא וודאי כדברי רבינו הבית יוסף, דרק אם יכול לאכול, אף על פי שלא אכל. וממילא דאם הגיעו שניו שאחרים יכולים לאכול, אף אם הוא אינו יכול לאכול – מרחיקין מצואתו. ולזה שאלו שפיר: למה פורשין מצואתו, הלא הוא לא אכל או אינו יכול לאכול? והשיב להם: מפני שמחשבותיו רעות. והוא על דרך שאמרו חכמינו ז''ל בסוכה שם: ''יוסיף דעת יוסיף מכאוב''. כלומר: דכשהגיע לכלל זה – כל מה שאוכל מסריח <small><small>(ועיין פרי חדש)</small></small>.

!  ד
יש מי שכתב דביורה דעה סימן רס''ה סעיף ח משמע דטוב וישר להרחיק מצואת קטן אפילו בן שמונה ימים <small><small>(מגן אברהם סעיף קטן א')</small></small>. וכוונתו למה שכתבתי שם שיש לנקות הקטן מצואתו קודם שיברך על המילה, עיין שם.

ואין זה ראיה: דהתם מפני שעוסק בהקטן עצמו להכניסו לקדושה – וודאי הידור מצוה היא שיהיה נקי ויפה. ולא גרע מהידור מצוה בכל המצות. אבל איזה ענין הוא להמתפלל בבית או קורא קריאת שמע ויש שם קטן? וכן משמע להדיא בספרו הגדול של רבינו הבית יוסף שם, עיין שם.

ויש מי שכתב שאין נכון לקרות קריאת שמע אצל תינוק, דסתם תינוק מטפח באשפה <small><small>(שם בשם רש''ל)</small></small>. ועוד: שאין מקנחין עצמן. וצואה בפי טבעת אפילו הוא מכוסה – אסור, כמו שכתבתי בסימן ע''ו <small><small>(שם)</small></small>. ולטעם זה כשלבוש כתונת – מותר, מידי דהוה אצואה מכוסה. ולכן אם לבוש בכתונת, ורואין שידיו נקיות – אין שום חשש בזה.

!  ה
כתבו הטור והשולחן ערוך סעיף ב:

היה קורא וראה צואה כנגדו – ילך כדי שיזרקנה מאחריו ארבע אמות. ואם אי אפשר, כגון שיש לפניו נהר או דבר אחר המעכב – ילך כדי שיניחנה לצדדין ארבע אמות.
עד כאן לשונו. וכבר בארנו בסימן ע''ט סעיף ג דאף על גב דצדדין דינן כלאחריו, מכל מקום בכאן שמוכרח לסור מהמקום שעומד, כיון שהצואה כנגדו – טוב יותר שיזרקנה לאחריו מלצדדין אם אפשר לו.

!  ו
ודע שיש מי שהקשה: מה שייך אי אפשר שיזרקנה מאחריו, יהפוך פניו <small><small>(מגן אברהם סעיף קטן ג')</small></small>? ונדחק בזה.

ובאמת לפי מה שבארנו לא קשיא כלל, דחכמים לא הטילו עליו שום טירחא בזה. והכי פירושו: היה קורא קריאת שמע והולך בדרך, ורואה צואה כנגדו – ילך לו לדרכו עד שיזרקנה מאחוריו. ואם אי אפשר – ילך כדי שיניחנה לצדדין. כלומר: דאין להטיל עליו שיחזיר פנים ויעמוד מהליכתו. אלא ילך לדרכו וישער שיניחנה לצדדין.

!  ז
כשהפסיק עד שזרקה מאחריו או מצדדין – אינו צריך לחזור אלא למקום שפסק. דכיון שלא היה בתוך ארבע אמות שלו – לא היה לו לבדוק. ואם שהה כדי לגמור את כולה – חוזר לראש.

וכתב רבינו יונה: אם היה במקום שהיה לו לתת אל לבו שיש שם צואה – צריך לחזור לראש. עד כאן לשונו. והרשב''א חולק בזה. והעיקר כדעת הרשב''א <small><small>(בית יוסף)</small></small>, דבכנגדו לא החמירו כל כך. ולכן לא אמרו תפילתו תועבה <small><small>(שם)</small></small>.

~ סימן פב - דין צואה יבשה

!  א
לענין צואה, כמה תהא לחה ותהיה חשיבה צואה? אסיקנא בגמרא <small><small>(כה א)</small></small> אמר רבא: הלכתא צואה כחרס – אסורה, ומי רגלים – כל זמן שמטפיחין. והיכי דמי צואה כחרס? אסיקנא דאפילו אם היא יבשה כל כך שאם יזרקנה נפרכת – אסור עד שתפרך על ידי גלילה, שיותר בקל נפרכת על ידי זריקה מעל ידי גלילה. אבל כשהיא נפרכת על ידי גלילה אז היא כעפר, ומותר. כן פסק הטור.

והרמב''ם כתב בפרק שלישי דאם היתה יבשה יותר מחרס, עד שאם זרקה תתפרך – הרי הוא כעפר, ומותר לקרות כנגדה. עד כאן לשונו.

וגם לדעת רבינו יונה יותר נפרכת בקל על ידי גלילה מעל ידי זריקה. ורבינו הבית יוסף פסק כדברי הרמב''ם, ורבינו הרמ''א כתב שהעיקר כהטור.

<small><small>(והמגן אברהם כתב דגם הרמב''ם דעתו לחומרא. אלא דסבירא ליה כהר''י דבגלילה נפרכת בקל מזריקה, עיין שם.)</small></small>

!  ב
ודווקא פירוך מהני. אבל אם תשבר לשנים – לא מהני <small><small>(מגן אברהם)</small></small>. ואפילו אין בה ריח, כל זמן שאינה נפרכת – אסורה <small><small>(שם ובית יוסף)</small></small>.

וכבר בארנו שיש חילוק בינה לבין צואה שיש לה ריח, לענין שאינו צריך להרחיק ממנה רק ארבע אמות, כמו שכתבתי בסימן ע''ט סעיף ו. ובזמן הקור שהצואה נקרשה כאבן, כיון שאחר הקור תשוב לקדמותה – אסורה כצואה לחה <small><small>(שם סעיף קטן ב')</small></small>.

!  ג
וזה שאמרו במי רגלים ''כל זמן שמטפיחין'', היינו שאפילו נבלעו הרבה בקרקע, אם היו מרטיבין היד – אסור לקרות כנגדם.

ויש אומרים דאינו אסור רק ב''טופח על מנת להטפיח''. כלומר: כשמניחין דבר אחר עליה, אותו דבר הוא טופח ויכול להטפיח אחרים. ואם אין ליחות כל כך – מותר לקרות כנגדן. ויש לסמוך על זה, כיון שהוא רק מדרבנן.

~ סימן פג - דיני בית הכסא לענין קריאת שמע ותפילה

!  א
כשם שאסור לקרות כנגד צואה, כמו כן אסור לקרות כנגד בית הכסא. ואפילו פינו ממנו הצואה, כיון שהיה בתוכו צואה – מאוס הוא ונשאר באיסורו, ולא קרינן ביה ''והיה מחניך קדוש''.

אבל בבית הכסא חדש הוה בעיא בגמרא <small><small>(כו א)</small></small> אי מהני זימון לבית הכסא אם לאו. כלומר: דבכל דבר קיימא לן ''הזמנה לאו מילתא היא''. אך בבית הכסא אולי משום דדבר מאוס הוא – חוששין גם להזמנה. ואיתא בגמרא שם דהספק אינו אלא אם מותר לקרוא ולהתפלל בתוכו. אבל כנגדו – וודאי מותר בחדש, שלא היה בו צואה עדיין. וכך פסקו הרמב''ם בפרק שלישי, והרא''ש שם, והטור והשולחן ערוך סעיף ב.

ודעת הראב''ד דגם בתוכו מותר כיון שהוא ספק דרבנן, ובכל התורה קיימא לן ''הזמנה לאו מילתא היא''. וכן משמע דעת הרי''ף. ומכל מקום קיימא לן לאיסור, דכן הוא דעת רוב הפוסקים. וגם בהרהור אסור. ויש מי שמקיל בהרהור <small><small>(עטרת זקנים, ועיין בית יוסף)</small></small>.

!  ב
ומשמע להדיא בגמרא שם דכנגד בית הכסא – אסור מלוא עיניו, כמו כנגד צואה ומלאחריו ארבע אמות ממקום שכלה הריח. וכן כתבו האחרונים.

ולפי זה לדעה שיתבאר דלא מהני מחיצות לבית הכסא, אפילו בחצר גדול ונקי, וכשיש בקצה החצר בית הכסא – אין לעשות שום ברכה כשפניו נגד הבית הכסא. וגם עצימת עינים לא מהני, כמו שכתבתי בריש סימן ע''ט. וכן לילה לא מהני, כמו שכתבתי שם. מיהו בעיקר דין מחיצות יש לנו דרך אחרת, כמו שיתבאר בסייעתא דשמיא בסעיף ו.

!  ג
ודע דאין חילוק בהזמנה לבית הכסא, אם היתה כוונתו לזמן או לעולם. וכן בית הכסא שעשאו לזמן – דינו כלעולם.

מיהו זהו וודאי אם במקרה הלך לצרכיו באיזה מקום, ולא היתה כוונתו לעשות שם בית הכסא – אין על זה שם ''בית הכסא''. וכשפינו הצואה – מותר בכל. וכן אפילו בית הכסא ישן שנטלוהו מכאן וביטלו כל בנינו, וניקו המקום והשוו העפר באופן שעתה אינו ניכר כלל, אם היה שם בית הכסא – גם כן מותר. והרי גם בטומאה מועיל שינוי מעשה לבטלה מטומאתה הקודמת, וכל שכן בזה <small><small>(כן נראה לפי עניות דעתי)</small></small>.

!  ד
אמר ''בית זה לבית הכסא'', ואמר על בית אחר ''וגם זה'' – הוה דין הבית השני כדין הראשון, והוי הזמנה לבית הכסא. וכנגדו – מותר, בתוכו – אסור, כמו שכתבתי בסעיף א.

ולא אמרינן: כיון דהזמנה גופה הוי רק ספק, ולהראב''ד מותר לגמרי כמו שכתבתי שם; ואם כן נהי דאנן מחמרינן לענין תוכו, מכל מקום זהו בהזמנה ראשונה שהזכיר ''בית הכסא''. אבל הבית האחר שתלתה בהראשונה ולא הזכיר עליה שם ''בית הכסא'' – מותרת לגמרי. לא אמרינן כן, ודינה כראשונה.

אך אם לא אמר על הבית השני ''וגם זה'' אלא ''ובית זה'', אף שיותר יש לפרשו דכוונתו גם כן כן, ובית זה יהיה גם כן לבית הכסא, דאם כוונתו לתשמיש אחר למה הסמיכו לענין בית הכסא? אמנם מכל מקום כיון שיש לפרש כן בדוחק – הוה ספק אם הזמינו לכך אם לאו. לפיכך אין קורין בו לכתחילה, ואם קרא – יצא, משום דעיקרא דהזמנה קילא הרבה.

<small><small>(כן נראה לי לפרש סוגיא דנדרים ז ב, ודברי הטור שולחן ערוך סעיף ג. ודייק ותמצא קל.)</small></small>

!  ה
ודע שרבינו הבית יוסף כתב בסעיף א דהאיסור לקרות כנגד בית הכסא – זהו דווקא כשאין לו מחיצות. אבל אם יש לו מחיצות, אפילו יש בו צואה – קורא כנגדו בסמוך ואינו חושש, אם רק אינו מגיע לו ריח רע. עד כאן לשונו.

והסכימו לו הרבה פוסקים <small><small>(הלבוש והב''ח והמעדני יום טוב)</small></small>, אך הצריכו שהמחיצות יהיה גובהן עשרה טפחים. אך מפרשי השולחן ערוך חלקו עליו, וכתבו דוודאי כל הבית הכסאות שבזמן הש''ס היה להם מחיצות, כמו שכתבו התוספות בסוכה <small><small>(לו ב)</small></small>. ואם כן כשאמרו דאסור נגד בית הכסא, היינו אפילו ביש לו מחיצות. וטעם הדבר: דמחיצות שנעשו לשם בית הכסא – דינן כהבית הכסא עצמו. וצריך מחיצה אחרת מחוץ למחיצות בית הכסא, או שהמחיצה נעשית לשם בית. אלא שהסמיכו לו מצד האחר בית הכסא, דאז מותר לקרות ולהתפלל נגד מחיצה זו <small><small>(ט''ז, והמגן אברהם כמסתפק קצת בזה, עיין שם)</small></small>.

והנה אפילו לדעה זו, במסילות הברזל שיושבים בהוואגאנען, ומלפניו יש בית הכסא שאחד מכותלי הוואגאן משמש גם להבית הכסא, דמותר בפשיטות להתפלל ולקרות ולברך כנגדו.

<small><small>(שהרי גם ט''ז מתיר בכהאי גוונא, והמגן אברהם גם בעיקר הדין של הבית יוסף כמסתפק, שהרי כתב: והמיקל יראה שעל כל פנים יהיו גבוהות עשרה. עד כאן לשונו, עיין שם.)</small></small>

!  ו
ולעניות דעתי נראה דדברי רבינו הבית יוסף צודקים. דאפילו לפי מה שכתבו התוספות דהיה להם מחיצות, מכל מקום מוכח להדיא בריש תמיד <small><small>(כז ב)</small></small> שלא היה להם דלת להפתח. דאמרינן שם: רב ספרא הוה יתיב בבית הכסא. אתא ר' אבא נחר ליה... ופירש רש''י דלא היה להפתח דלת. אלא זה היה מנהגו: אדם שרוצה ליכנס שם היה נוחר, ואם היה שם אדם היה נוחר כנגדו... עד כאן לשונו.

ופירוש זה מוכרח: דבית הכסא שהיה בו דלת היה נקרא ''בית הכסא של כבוד'', כדתנן במשנה דריש תמיד שכך היה בבית המקדש. וזה לשון המשנה:

ומדורה היתה שם, ובית הכסא של כבוד. וזה היה כבודו: מצאו נעול – יודע שיש שם אדם. פתוח – בידוע שאין שם אדם.
עיין שם. ולכן יש אצלינו שקורין לבית הכסא ''בית הכבוד'', מפני שיש שם דלת. אבל סתם ''בית הכסא'' לא היה בו דלת, ולכן שפיר אמרו בגמרא סוף פרק שלישי דברכות דאסור לקרות כנגדו, כלומר כנגד הפתח, מפני שבשם הצואה נראית. אבל כגון שלנו – שפיר הוי מחיצה גמורה.

!  ז
ועוד יש ראיות ברורות שיש בתי כסאות שאין להם מחיצות כלל. דאמרינן שלהי ברכות:

אמר רבי עקיבא: פעם אחת נכנסתי אחר רבי יהושע לבית הכסא, ולמדתי ממנו שלושה דברים: שאין נפנין מזרח ומערב אלא צפון ודרום...
עיין שם. וזהו וודאי דאם היה יושב רבי יהושע בבית הכסא של מחיצות – לא היה יכול לראות. דזהו פשיטא שלא היה עמו בהמחיצות. ועוד: דאילו היה במחיצות גמורות, הרי יכול לראות מקום המושב גם כשאינו שם כמו בשלנו, דבהכרח לישב רק למקום אחד. אלא וודאי שהיה בלא מחיצות, והיה יכול לישב באיזה צד שירצה. ועמד רבי עקיבא מאחוריו וראה איך ישב.

וגם אין לומר שהיו במחיצות בלא פתח, דאם כן גם בכהאי גוונא מקום הישיבה ניכרת לאיזה צד. ועוד: דאם כן היה צריך רבי עקיבא לעמוד נגד פניו, וזה פשיטא שלא היה עושה כן. אלא וודאי דעמד מאחוריו, וגם על זה אמרו לו: עד כאן העזת פניך ברבך? והשיב דתורה היא, וללמוד אני צריך, עיין שם.

!  ח
ואפילו לפי לשון התוספות שהיו שם מחיצות, ונאמר דמכל ארבע רוחות היו, יש לומר שהיו מחיצות נמוכות מעט למעלה ממקום המושב. ועיקר הענין כן הוא: דוודאי יש מחיצות להבית הכסא עצמו, והיינו מחיצות של מקום המושב שהם כצואה עצמה. אבל המחיצות הנבנות סביב מקום המושב – דינם כמחיצות הבית לענין ''כנגדו''. והדין שנתבאר באומר ''בית זה לבית הכסא'' הוה גם כן לענין פנים הבית.

ועוד אני שואל: דהא בזה מודים החולקים, דכשיעשו מחיצה קודם מחיצת הבית הכסא – מהני. ואם כן גם מחיצות אלו הוי כקודם מחיצת הבית הכסא, דעיקר מחיצות בית הכסא הם המחיצות של מקום המושב.

ולכן נראה לעניות דעתי שביכולת לסמוך על דברי רבינו הבית יוסף והפוסקים שהסכימו לדבריו, דבית הכסא שסביביו יש מחיצות מארבע רוחותיו, שיכול לקרוא כנגד המחיצות כשאינו מגיע לו הריח רע.

<small><small>(ובמה שבארנו נסתלקו כל הראיות של הט''ז והמגן אברהם, עיין שם היטב. ודייק ותמצא קל.)</small></small>

!  ט
כתב רבינו הבית יוסף בסעיף ד:

בית הכסא שהוא בחפירה, ופיו ברחוק ארבע אמות מן הגומא, והוא עשוי במדרון בענין שהרעי מתגלגל ונופל מיד למרחוק, וכן המי רגלים יורדין מיד לגומא – כסתום דמי ומותר לקרות בו. אם אין בו ריח רע, וגם אין משתינים בו חוץ לגומא, אבל אם משתינים בהם לפעמים – אסור להרהר בהם בדברי תורה, כל שכן לקרות קריאת שמע.
עד כאן לשונו. ומכל מקום כנגדו מותר כדין מי רגלים.

<small><small>(ט''ז סעיף קטן ב'. ועיין ט''ז סעיף קטן א', דפשיטא ליה שיש בכאן מחיצות. ואין שום ראיה, עיין שם. ודייק ותמצא קל.)</small></small>

!  י
עוד כתב בסעיף ה:

בני אדם שיש להם ספסל נקוב ונפנין עליו – מותר לקרות קריאת שמע כנגדו, כיון שאין הצואה על הנקב, וגם אין הגרף תחת הנקב. ועוד: שהנקב מכוסה תמיד בדף.
עד כאן לשונו.

ויש חולקים בזה, וסבירא ליה דספסל זה יש לו דין בית הכסא גמור, ומחויב להוציאו או לכסותו סביב סביב. וכן בבתים שיש בתוכם כסאות קטנים לצורך הילדים, אם צואתן אסורה כפי מה שנתבאר בסימן פ''א – גם כסאות אלו דין בית הכסא יש להם, ויש להוציאם או לכסותם <small><small>(מגן אברהם סעיף קטן ה')</small></small>. וכן יש להורות.

!  יא
כתב הרמב''ם ריש פרק שלישי:

אין קורין לא בבית המרחץ, ולא בבית הכסא אף על פי שאין בו צואה, ולא בבית הקברות, ולא בצד המת עצמו... וכל מי שקרא במקום שאין קורין בו – חוזר וקורא.
עד כאן לשונו.

והראב''ד חולק על ''קרא בצד המת'', עיין שם. ורבינו הבית יוסף לעיל סוף סימן ע''א פסק כהרמב''ם, וכתב הטעם דקנסוהו חכמים, עיין שם.

~ סימן פד - אם מותר לקרות במרחץ

!  א
איתא בשבת <small><small>(י א)</small></small>:

הנכנס לבית המרחץ, מקום שבני אדם עומדין לבושין – יש שם מקרא ותפילה, ואין צריך לומר שאילת שלום. ומניח תפילין, ואין צריך לומר שאינו חולץ. מקום שבני אדם עומדים ערומים ולבושים – יש שם שאילת שלום, ואין שם מקרא ותפילה, ואינו חולץ תפילין, ואינו מניח לכתחילה. מקום שבני אדם עומדים ערומים – אין שם שאילת שלום, ואין צריך לומר מקרא ותפילה, וחולץ תפילין, ואין צריך לומר שאינו מניחן.
עיין שם. דשלושה בתים היה להם במרחץ: הפנימית שרוחצין שם, והאמצעית שלובשין ופושטין שם, והחיצונה שאחר שלבשו ישבו שמה לנוח מעט. ולכן האמצעי מקצתו דינו כמרחץ, ומקצתו דלא כמרחץ. והחיצונה לגמרי דלא כמרחץ, אף שנקראת על שם המרחץ. והפנימית דינה כבית הכסא.

ושאילת שלום הוי בשם. ויש מקפידין לקרוא איש ששמו ''שלום'' לבלי לקרות אותו בשמו במרחץ, משום ד''שלום'' הוי שמו של הקדוש ברוך הוא כדאמרינן שם. אבל בלשון לעז כגון ''סאלאם'' וכיוצא בו – מותר <small><small>(מגן אברהם וב''ח)</small></small>. ויש מתירין לגמרי, כיון דאינו מכוין אלא רק לשמו של האיש <small><small>(ט''ז)</small></small>. ופשוט הוא דגם במבואות המטונפות – אסור ליתן שלום.

!  ב
מרחץ חדש שעדיין לא רחצו בו – מותר להתפלל בתוכו. ובזה קילא מבית הכסא, משום דמרחץ לא מאיס כל כך כבית הכסא. אבל מרחץ ישן אף על פי שעתה אין בו אדם – אסור <small><small>(גמרא שם)</small></small>.

ויש מי שאומר דהוא הדין המקואות שהנשים טובלות – אסורות לברך שם. ואינו כן, וכבר נתבאר זה ביורה דעה סימן ר, עיין שם.

וכתב הרמב''ם ד''רחום'' מותר לומר במרחץ. והראב''ד חולק בזה. והעיקר כהרמב''ם, כיון שגם על אדם יכולים לומר תואר זה, מה שאין כן שלום <small><small>(כסף משנה וט''ז)</small></small>. ואם רוצה לשתות במרחץ – יברך בבית החיצון על מנת לשתות בבית הפנימי <small><small>(עיין ט''ז)</small></small>.

!  ג
אם שואל אדם איזה דין במרחץ – אסור להשיב לו. ואפילו לומר לו ''אין משיבין במרחץ'' – גם כן אסור. ורק בבית האמצעי מותר לומר לו כן, דאין משיבין במרחץ. ובבית החיצון יורה לו ההוראה <small><small>(עבודת כוכבים מד ב)</small></small>.

ורק לאפרושי מאיסורא מותר גם במרחץ <small><small>(שבת מ ב)</small></small>, כגון שרואה מי שירצה לעשות דבר האסור – צריך לומר לו שאסור לעשות כן. ואין חילוק בין שאומר בלשון חול או בלשון הקודש <small><small>(שם)</small></small>.

ואסור להרהר בדברי תורה במרחץ. אך אם משנתו שגורה בפיו, ובעל כרחו מחשב בה – אין כאן איסור <small><small>(זבחים קב ב)</small></small>. וכן בבית הכסא.

<small><small>(שם. ועיין בית יוסף בסימן פ''ה.)</small></small>

~ סימן פה - במבואות המטונפות אסור לקרות

!  א
תניא <small><small>(כד ב)</small></small>:

היה מהלך במבואות המטונפות – לא יקרא קריאת שמע. ולא עוד אלא שאם היה קורא ובא – פוסק. ואם לא פסק, עליו הכתוב אומר...: ''כי דבר ה' בזה''. ואם פסק מה שכרו? עליו הכתוב אומר ''ובדבר הזה תאריכו ימים''.
וכשיצא משם גומר הקריאת שמע. ואפילו שהה כדי לגמור את כולה, פסק רבינו הבית יוסף דאינו צריך לחזור אלא למקום שפסק. וזהו שיטת הרי''ף והרמב''ם, דרק בתפילה צריך לחזור לראש, כמו שכתבתי בסימן ס''ה. ורבינו הרמ''א כתב שיש אומרים שחוזר לראש, כדעת התוספות והרא''ש שנתבאר שם.

!  ב
אפילו להרהר בדברי תורה – אסור במקומות המטונפין, ובמרחץ ובבית הכסא. ו''מקום הטנופת'' מקרי מקומות שיש שם צואה או מי רגלים.

ואפילו הלכות מרחץ אסור להרהר במרחץ, וכן הלכות בית הכסא בבית הכסא. ולכן יחשוב שם חשבונותיו, כדי שלא יבוא לידי הרהור <small><small>(מגן אברהם)</small></small>. ודברים של חול מותר לאמרם שם בלשון הקודש, ומידת חסידות להחמיר <small><small>(שם)</small></small>. וכן הכינוים כגון ''רחום'', ''נאמן'', וכיוצא בהם – מותר לאומרם שם. אבל שמות שאין נמחקין – אסור להזכיר ולהרהר. וכן נתינת שלום אסור שם.

וכבר נתבאר דלאפרושי מאיסורא – מותר אפילו בלשון הקודש ובעניני קודש. וכן אם נכנס בלבו הרהור ערוה – מותר להרהר בדברי תורה, דהוי כמו לאפרושי מאיסורא <small><small>(שם)</small></small>. וכבר נתבאר בסימן ע''ד דנגד ערוה מותר להרהר <small><small>(שם)</small></small>.

וכתב רבינו הרמ''א דבמקום שמותר להרהר בדברי תורה – מותר לפסוק דין, ובלבד שלא יאמר טעמו של דבר. עד כאן לשונו. וכשאינו אומר בלשון הוראה, אלא אומר לו ''עשה לי כך וכך'' – מותר, אף שיש ללמוד דין מזה <small><small>(שם)</small></small>. ומי שהוא ערום – אסור לשמוע ברכה מאחר, ואסור לו לענות ''אמן''. ועיין ביורה דעה סימן א <small><small>(שם)</small></small>.

~ סימן פו - שצריך להרחיק מכל דבר שיש בו סרחון

!  א
כשם שצריך להרחיק מצואה ומי רגלים, כמו כן צריך להרחיק מן מים סרוחים, וממי משרה ששורין בהן פשתן או קנבוס, וכן משרה של כובסין שמכבסין בהם בגדי קטנים שיש בהם צואה, וכן מהקאות שיש בהם ריח רע או ליחות סרוחות, וכן במקום שיש שופכין בכלי העומד מזמן רב ומסריח – צריך להרחיק מזה.

וכן מקואות הסרוחים – אסור לאשה לברך בהם. ואם אחד המשיך דבר סרוח סמוך לבית הכנסת – מחויב לסלקה משם, ואף אם הוא קדם לבית הכנסת, דהוי מילתא דאיסורא <small><small>(עיין שערי תשובה)</small></small>.

!  ב
השיעור מהרחקת דברים אלו: כתב הטור דהוי כמו מצואה, מלפניו מלוא עיניו, ומלאחריו ארבע אמות ממקום שכלה הריח, עיין שם. וכן משמע במשנה <small><small>(כב ב)</small></small>, דתנן:

ולא יתכסה במים הרעים ובמי המשרה... וכמה ירחיק מהן ומן הצואה? ארבע אמות.
הרי שהשוון לצואה. אבל רש''י פירש שם: וכמה ירחיק מהן – ממי רגלים? עיין שם. וכן כתב הרמב''ם בפירוש המשנה, עיין שם, וכן כתב בחיבורו פרק שלישי דין ח, עיין שם. ויותר מזה, דבפרק שני מקריאת שמע דין ז שכתב הך דינא דמים הרעים ומי משרה, ולא הזכיר הרחקה כלל, עיין שם. וצריך עיון לדינא.

!  ג
ודע דהרמב''ם בפרק רביעי מתפילה דין ט כתב דגדולי החכמים לא היו מתפללים בבית שיש בו שכר, ולא בבית שיש בו מורייס בעת עיפושו, מפני שריחו רע... עד כאן לשונו.

ואין הכוונה שריחו רע כמו מטינוף, דאם כן מדינא אסור. אלא הכוונה דתוקף הריח מזה למי שאינו מורגל קשה לסבול, דהוה כריח של שיכרות. וכן כתב רש''י בעירובין <small><small>(סה א)</small></small>, עיין שם. ואין זה דמיון לכל הריחות הרעות שנתבארו.

~ סימן פז - הרחקה מכלים שמחזיקים בהם צואה ומי רגלים

!  א
תניא בסוף פרק שלישי <small><small>(כה ב)</small></small>:

גרף של רעי, ועביט של מי רגלים – אסור לקרות קריאת שמע כנגדן, ואף על פי שאין בהן כלום. וגרף ועביט שניהם של חרס הם, אלא של צואה קרי ''גרף'' ושל מי רגלים ''עביט'' <small><small>(רש''י)</small></small>. ומי רגלים עצמן – עד שיטיל לתוכן מים.
ודקדקו רבותינו: מדלא תני תקנתא דהטלת מים בגרף ועביט – שמע מינה דלא מהני.

ואי קשיא: דהיכי אפשר שהכלי של מי רגלים יהיה חמור ממי רגלים עצמן? וודאי כן הוא, דהמי רגלים עצמן כשנתערבו עם המים נבטלו. אבל הכלים שהזוהמא נבלע בתוכן – לא נתערבה הזוהמא בהמים, ונשאר הזוהמא בשלימותה. ולכן דינם ממש כצואה, שמלפניו מרחיק מלוא עיניו, ומלאחריו ארבע אמות ממקום שכלה הריח <small><small>(טור)</small></small>. ואפילו אין בהם ריח רע – אסור, דזהו כבית הכסא שאין בו צואה <small><small>(מגן אברהם סעיף קטן א' בשם הרא''ש)</small></small>. וגם כן ההרחקה מלפניו מלוא עיניו, ומלאחריו ארבע אמות מהכלי.

!  ב
דווקא כשהם של חרס, דאז הזוהמא רבתה בהם כשפעמים אחדות נתנו בהם הצואה והמי רגלים, לפי שהם בולעים הרבה. אבל של מתכות, ושל זכוכית, ושל חרס מצופה שקורין גליזיר''ט, וזהו פאליוו''א שלנו – מותר אם הם רחוצים יפה ואין בהם ריח רע, לפי שאלו אינם בולעים הרבה, ולא רבתה בהם הזוהמא.

ויש מי שאומר דלפי מה שיתבאר לקמן סימן תנ''א דלכלי זכוכית לא מהני הגעלה – הוא הדין דבכאן זכוכית דינו ככלי חרס <small><small>(ט''ז סעיף קטן ב')</small></small>.

ותמיהני: מה ענין זה לזה? והרי עינינו רואות שהם נקיים גם מכלי מתכות כשרוחצין אותן, ואם כן איזה איסור שייך בכאן? ובהגעלה טעמא אחרינא הוא, דאמרינן דבליעת האיסור אינה מפלטת. וגם בזה רבו החולקים כמבואר שם. אבל לגבי זוהמא – הא חזינן דלית לה.

<small><small>(וכן כתבו בבאר היטב ובשערי תשובה, שהיד אהרן והברכי יוסף חולקין עליו, וגם האליה רבה חולק עליו, עיין שם. ולכן מותר בפשיטות. ועוד כתב הט''ז בסעיף קטן ג' דבתוספות מתיר בשאר כלים בנתינת מים, עיין שם. ולא מצאתי זה בתוספות. ודע דהציפוי מכלי חרס בעינן מבפנים ומבחוץ.)</small></small>

!  ג
גרף ועביט של עץ, נראה דדינם ככלי חרס. ושל אבנים הוה ככלי מתכות; וכן של עצם, דעינינו רואות שהם נקיים ואינם בולעים זוהמא הרבה. ושל סיד וגפסיס הוה ככלי חרס. וכן יש כלי חרס הלבנים הרבה והם חלקים, ומכל מקום דינם ככלי חרס <small><small>(כן נראה לפי עניות דעתי)</small></small>.

!  ד
גרף ועביט של חרס או של עץ, שכפאו על פיו – יש מתירין דהוה כמו כיסוי. ויש אוסרין, דכיון שהזוהמא בלוע בתוכו – הוה כל הכלי כמו צואה, וצריך לכסות אותה בדבר אחר.

אבל של מתכות, אפילו אינו רחוץ מבפנים – מהני כפיה, שהרי אין איסורו אלא מתוכו, והוי הכפיה ככיסוי. וכן בכל אלו שדינן ככלי מתכות – מהני כיסוי.

ואף בכלי זכוכית, ואף שהזוהמא נראית – הא בצואה מהני כיסוי אף שנראית, כמו שכתבתי בסימן ע''ו.

ואם כיסה על הגרף והעביט, וריח רע נודף מהם, בין של חרס ורחוץ, ובין של מתכת ואינו רחוץ – צריך להרחיק ארבע אמות ממקום שכלה הריח. אבל של מתכת ורחוץ – די עד שיתרחק עד מקום שכלה הריח <small><small>(דרך החיים)</small></small>.

!  ה
כתב אחד מהגדולים דנכון שירגיל האדם שיהיה לו עביט של מתכת או זכוכית, ויהיה רחוץ ונקי, ויטיל לתוכו רביעית מים כשמשתין בו, ואז מותר לו לברך ''אשר יצר'' וללמוד אצלו. ואם הוא נקי, שאין ממנו ריח רע – די שירחצוהו מערב שבת לערב שבת <small><small>(אליה רבה בשם של''ה)</small></small>.

!  ו
מותר לקרות קריאת שמע בבית שיש בו צואה ומי רגלים, או גרף ועביט, כשהרחיק מהם השיעורים שנתבארו. ולא אמרינן כל הבית כארבע אמות, דהכי איפסקא הלכתא בסוף פרק שלישי דברכות, וכמו שכתבתי בסימן ע''ט.

וכן אם כפה עליהם כלי, אף על פי שהם עמו בבית – הרי אלו כקבורים, ומותר לקרות ולהתפלל כנגדו.

!  ז
אם יש בבית מיטה גבוה עשרה טפחים, והמחיצות מגיעות לארץ בצדדין שכלפי הבית, ואפילו אינן מגיעות לארץ אלא שאין גובהן מן הארץ שלושה טפחים דהוי כלבוד, וצואה או גרף ועביט עומד אחורי המיטה – מקרי המיטה ''מחיצה'', ומותר לקרות לפני המיטה כשאין ריח רע מגיע אצלו, וגם לא יראנה בעיניו.

ויש מי שמצריך שהמיטה תגיע מכותל לכותל, אבל בלאו הכי לא חשיבא מחיצה <small><small>(מגן אברהם סעיף קטן ד')</small></small>. והוא תמוה: מה איכפת לן בזה? וחלקו עליו בזה <small><small>(עיין משנה ברורה)</small></small>. ואם הגרף והעביט תחת המיטה, ומחיצותיה מגיעות לארץ או בפחות משלושה טפחים סמוך לארץ, אפילו אין המיטה גבוה עשרה טפחים – הוי ככיסוי, ומותר לקרות כנגדה, שאין מגיע לו ריח.

ודווקא כשהגרף או העביט עומד אחורי המיטה, דאז ההיתר הוא משום מחיצה, לכן צריך גבוה עשרה טפחים. אבל תחת המיטה הוי משום כיסוי, ואינו צריך גבוה עשרה טפחים. אבל מיטה שדפנותיה גבוהות שלושה טפחים מן הארץ, וכן שולחנות שלנו וכסאות שהמחיצות אין מגיעות עד פחות משלושה טפחים סמוך לארץ – אין זה לא מחיצה ולא כיסוי, ודינה כעומדת בבית. ורוב מיטות שלנו גבוהות מן הארץ שלושה טפחים ויותר. ולכן אינו מועיל עד שיוציאנה או יכסנה, כפי הדינים שנתבארו.

~ סימן פח - בעל קרי מותר בקריאת שמע ובתפילה

!  א
כתב הרמב''ם סוף הלכות קריאת שמע:

כל הטמאין חייבין בקריאת שמע ומברכין לפניה ולאחריה, והן בטומאתן אף על פי שאפשר להן לעלות מטומאתן בו ביום, כגון הנוגעין בשרץ או בנידה וזבה וכיוצא בהן. ועזרא ובית דינו תיקנו שלא יקרא בדברי תורה בעלי קרי לבדו, והוציאוהו מכלל שאר הטמאין עד שיטבול. ולא פשטה תקנה זו בכל ישראל, ולא היה כוח ברוב הציבור לעמוד בה, לפיכך בטלה. וכבר נהגו כל ישראל לקרות בתורה ולקרות קריאת שמע והן בעלי קריין, לפי שאין דברי תורה מקבלין טומאה, שנאמר: ''הלא כה דברי כאש נאום ה''' – מה אש אינו מקבל טומאה, אף דבר תורה אינו מקבל טומאה.
עד כאן לשונו.

!  ב
והטעם שעזרא תקן טבילה לבעלי קרי, מפני שבא מקלות ראש <small><small>(טור)</small></small>. ועוד: כדי שלא יהיו תלמידי חכמים מצוים אצל נשותיהם כתרנגולים <small><small>(גמרא כב א)</small></small>.

ומדברי הרמב''ם נראה שלא החכמים ביטלוה אלא מאליה נבטלה, מפני שלא יכלו לעמוד בתקנה זו. וכן משמע מלשון הגמרא שם, דאמר: נהוג עלמא... ואף על גב דאמר שם ''בטלוה לטבילותא'', יש לומר שאחר שנהגו כן חיזקו חכמים דבר זה.

ולכן מצינו במשניות שנהגו בתקנה זו, לפי שעדיין לא נבטלה. וגם עכשיו יש מהדרים ששומרים לטבול לקירויין, ואין זה כעובר על תקנת חכמים שצוו לבטלה. דבאמת לא החכמים גזרו לבטלה שהעם מעצמן נהגו כן נתפשטה התקנה, והחכמים הסכימו לזה משום ביטול תורה ומשום ביטול פריה ורביה. לפיכך גם עתה יכולין להחמיר בטבילה זו, ובלבד שלא יעבור בשביל זה זמן קריאת שמע או תפילה בציבור. והרמב''ם בתשובה העיד על עצמו שמימיו לא ביטל טבילה זו.

!  ג
כתבו רבותינו בעלי התוספות שם, דיש מפרשים דרק לתורה בטלוה ולא לתפילה. ור''י פירש דלא שנא, עיין שם. וכן כתבו הרמב''ם והרא''ש וכל הפוסקים.

ויש מהגאונים שאמרו דנהי דבטלו לטבילותא, מכל מקום רחיצה בתשעה קבין צריך. ורבותינו הפוסקים חלקו על זה, כמו שכתב הטור דאינו צריך לא טבילה ולא רחיצה בתשעה קבין. וטבילה זו אפילו בשאובין, כדאיתא פרק שמיני דמקואות.

ואפילו לפי תקנת עזרא אינו אלא בקרי גמור היורה כחץ. אבל ראה מים חלוקים – אינו צריך טבילה גם לפי התקנה <small><small>(מגן אברהם סעיף קטן א')</small></small>.

ותשעה קבין הוא דווקא משלושה כלים לא יותר. ולא יפסיק משפיכת הראשון עד שיתחיל בהשני, וכן מהשני לשלישי <small><small>(ט''ז סעיף קטן א')</small></small>.

!  ד
כתב רבינו הרמ''א:

יש שכתבו שאין לאשה נידה ליכנס בימי ראייתה לבית הכנסת, או להתפלל, או להזכיר את השם, או ליגע בספר. ויש אומרים שמותרת בכל, וכן עיקר. אבל המנהג במדינות אלו כסברא הראשונה, ובימי ליבון נהגו היתר. ואפילו במקום שנהגו להחמיר, מכל מקום בימים נוראים וכהאי גוונא שרבים מתאספים לילך לבית הכנסת – מותרות לילך לבית הכנסת כשארי נשים, כי הוא להן עצבות גדול שהכל מתאספין והן יעמדו חוץ.
עד כאן לשונו. ומיום ראשון של סליחות מקרי ''ימים נוראים'' <small><small>(מגן אברהם סעיף קטן ג')</small></small>. וכשהולכות יכולות גם להתפלל.

וכן אחר הלידה שנהגו הנשים לילך לבית הכנסת, או בשעת נישואי בנה ובתה – יכולות לילך ולהתפלל <small><small>(שם)</small></small>. ואפילו בימי נידתה מחויבת לברך ברכת המזון שמחויבות מדאורייתא, ובלבד שיהיו נקיות מהדם ומטינוף <small><small>(עיין שם במגן אברהם)</small></small>. ולא תביט בספר תורה בשעת הגבהה <small><small>(ט''ז)</small></small>.

סליק הלכות קריאת שמע בסייעתא דשמיא.

